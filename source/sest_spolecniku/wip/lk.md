
Když před budovu Ústav pro pokročilé stavební technologie přijel černý korporátní elektromobil s logem Asfaltové-Cestovní, Lýdie Krajcarová měla za to, že si ji předvolal otec. Sotva se dozvěděla, že s ní potřebuje mluvit Xantipa Millerové, měla sto chutí vystoupit a vrátit se pěšky.

Ze všech zaměstnanců, které korporace měla, nikdo z nich se neúčastnil soupeření mezi případnými nástupci s takovým gustem a elánem jako Xantipa.

Sotva se Alfrédovi podařilo přivést pobočku, kterou dostal na starost, do patřičného zisku a stát se zlatonosem, jeho asistentka se rozhodla, že čas příměří skončil a její poviností je připravit všechny dědice na budoucí změnu ve vedení. Z nějakého důvodu považovala Lýdii za zhrzenou favoritku, která se neumí smířit s prohrou.

"Doufám, že jsi měla dobrý důvod mne zavolat. Nemám čas na rozdávání."

Lýdie vstoupila do kanceláře s nafouknutým sebevědomím korporátní princezny. *Hlavně jí nenechat iniciativu,* pomyslela si, když si bez vyzvání sedla do koženého křesla a poručila si šálek čaje.

Přitom sledovala Xantipu, jak nepřítomně hledí do stěny, pravděpodobně zaujatá zprávami, které jí chytrá čelenka vysílala na oční sítnici.

"Samozřejmě," odvětila bratrova asistentka. "Kdyby věc nebyla naléhavá, nerušila bych vás, slečno Lýdie. Malý moment, prosím."

U kohokoliv jiného by šlo o pózu, ale Lýdie věděla, že Xantipa je skutečně zaměstnaná. U ní se sbíhala všechna informační vlákna bratrovy pobočky, ona ji *de facto* řídila, posedlá tím, čemu docenti na ekonomické fakultě pohrdavě přezdívali *mikromanagement*.

*Něco se muselo stát,* napadlo Lýdii. Nemohla si nevšimnout mizících modřin na Xantipiných paží a otevřeného obalu od regenerační injekce pohozeného v koši. Nad hnědým masívním stolem zůstaly promítnuté otevřené virtuální dokumenty, asi desítka článků týkajících se nedávným trablů První-Spořitelní, a bloček s poznámkami, do kterého si musela Xantipa dělat poznámky.

Podle všeho šlo o nečekanou krizi, jinak by Xantipa nepůsobila tak ustaraným dojmem.

"Slečno Lýdie, omlouvám se," řekla náhle žena, i když ne příliš omluvným tónem. "Musím se o něčem ujistit. Chápu, že jsem vás vyrušila."

"Ujistit?"

*Už zase? Co jsem podle ní spáchala tentokrát?*

Nebylo to poprvé, co si Xantipa Lýdii takto předvolala. Když se objevily nepříjemnosti v bratrově firmě, Lýdie se stávala první podezřelou. Xantipa by se přirozeně neodvážila obvinit Lýdii přímo, ale i hlupák by poznal, kam její zdvořilé otázky směřují.

*Nejhorší na tom je,* pomyslela si Lýdie, *že bych se měla snažit Alfréda potopit. Kdybych ho dostala na kolena, otec by mi zatleskal.*

"Přijela jsem," řekla ledově, "ale budu svůj čas účtovat jako mezifiremní konzultaci."

*A máš ji, rána mezi oči.*

Jistě, nedala se, ale sama se zhrozila, jak malicherně musí znít. I kdyby poslala přemrštěnou fakturu za pár tisíc, Xantipa ji zaplatí a ani nemrkne. *Příště musí ona přijít za mnou!* Pak se zamračila, protože mnohem lepší by bylo trvat na tom, že žádné příště se nesmí opakovat. *K čertu!*

"Pokud ti mám pomoc," pokračovala lhostejně, pyšná sama na sebe, "musím vědět, s čím si neumíš poradit tentokrát."

*Báječný úder,* pochválila se v duchu. *Opakující se neschopnost. Prvotní hřích korporátního zaměstnance.*

Pokud Xantipa urážku pochopila, přešla ji s úsměvem, který dospělý věnuje rozmazlenému děcku.

"Ve skutečnosti mi stačí, když mi povíte, zda znáte tohohle muže."

Krátkým gestem poslala projekci směrem k Lýdii. Byla to série fotografií muže ve středním věku, vylovená z různých internetových databází a sociálních sítí. I když šlo o neznámou tvář, Lýdie s odpovědí nespěchala. Jestliže měl muž něco do činění s problémem, kterému Xantipa čelila, spěchat se nevyplácelo.

Poté, co mentálním příkazem zapnula nahrávání na své chytré čelence, s důrazem na fotografie i Xantipinu potlučenou tvář, zkoumala obrázek za obrázkem.

*Muž,* pomyslela si. *30 až 40. Výška do 190 čísel. Oči šedé. Neupravený. Kolem krku schovaná známka. Sepraná pokrčená košile. Stejně tak i kalhoty. Brýle s umělou inteligencí, žádná čelenka. Podle razítka jsou fotky staré asi rok. Působí staromódně. Kůže mírně narůžovělá. Náznaky používání supertonických nápojů. Ne ale jako Xantipa, která je jimi předávkovaná.  Vypadá jako plasťák, ale má přístup k stříbrným technologiím. Buď ztratil své postavení nebo předstírá nižší občanský status. Pravděpodobně to druhé. Jedna z fotek je ze soukromé korporátní recepce. Ani na jedném fotce se nedívá do objektivu. Nejspíš ani netuší, že se ocitl v záběru.*

"Měla bych znát nějakého plasťáka?" zeptala se Lýdie s pohrdáním v hlase. "Kde jsi toho chlapa potkala. Na ulici?"

"Přesně tak," přikývla Xantipa. "Říká vám něco jméno Záviš Velehradský?"

"Nic," odfrkla si Lýdie a pečlivě si to jméno vryla do paměti. "To je on?"

"Ano."

"Co s ním? Xantipo, já zde zastupuji Ústav pro pokročilé stavební technologie. Tohle není druh lidí, se kterými udržujeme kontakt."

"Tady nejde o váš ústav," opáčila Xantipa se špatně skrývanou nechutí. Skutečnost, že korporátní princezna se rozhodla pracovat pro instituci, řízenou akademickým senátem, ji vyváděla z míry. Všichni ostatní zakotvili v bezpečí poboček, kde měli zaručený svůj stříbrný status. "Tady jde o možný útok na celou **Asfaltovou-Stavební**. Musím se rozhodnout, zda obtěžovat mladého pana Alfréda nebo ne."

Lýdie na ni nevěřícně zírala. *Obtěžovat bratra? Je to její nadřízený. Koho jiného by měla obtěžovat? Mne? Skoro bych si myslela, že mi důvěřuje víc než Alfrédovi.*

I když ta představa byla lichotivá a Lýdie ji odmítla jako směšnou, rozhodla se předstírat, že jí věří.

"Chápu," prohodila. "Alfréd může být, pokud jde o otcovy zájmy, poněkud nespolehlivý."

Když Xantipa pochopila, co Lýdie naznačuje, vyděsila se. "To rozhodně ne! Nikdy bych si nedovolila ho obcházet."

"Opravdu?"

To slovo zůstalo viset mezi nimi jako připomínka předchozích selhání.

"Ven s tím. Co se stalo? Ten chlap, Velehradský. Je to provokatér? Prohrála jsi s ním?"

Pokud se Lýdie dohadovala správně, pak Xantipa vězela až po krk v průšvihu. Prohrát v duelu by jí Alfréd nikdy neodpustil. Z jeho pohledu by šlo o zmařenou investici. Všechny ty supertonické nápoje, kterými ji zásoboval, by mohl odepsat jako zbytečnou investici. Bez ohledu na výkonnost své asistentky by se jí zbavil. *Snad si nemyslí, že jsem na ni Velehradského poslala já? Jistěže si to myslí. Tohle je přesně ten druh špinavých triků, ve kterých se podle ní vyžívám.*

"Neprohrála jsem," odsekla Xantipa rychle, až příliš rychle. "Ten hajzlík mi nabídl remízu."

"A ty jsi přijala?" optala se Lýdie s významně zdviženým obočím. *Jaký bys tak mohla mít důvod? Soucit? Slitování? Nechat si ujít příležitost rozdrtit provokatára?*

"Já... spěchala jsem. Také jsem ho trochu podcenila."

"Trochu dost," odvětila Lýdie chladně. "Tihle lidé vědí, do čeho jdou. Jestli se na tebe připravil, čekal, že půjdeš do pěstního zápasu."

"Nemohl se na mne připravit. Nemohl tušit, že mne tam potká. Prostě nemohl."

*Tak to je zajímavé,* uvědomila si Lýdie. *Ona vážně doufá, že s celou věcí nemám nic společného. Jinak by trvala na tom, že někdo, tedy já, Velehradského proti ní nastrčil.*

"Řekni mi, co se stalo. Nic nevynechej. Zatím nevidím důvod, proč by se měl tvůj problém týkat otcovy společnosti. I kdyby tě Alfréd vyhodil, sotva ohrozí budoucnost korporace."

I když ji Xantipa považovala za chladnokrevnou manipulátorku, Lýdie se neuměla přimět, aby cítila zadostiučinění, když se chovala jako bezcitná bestie. Ale pokud měla dokázat otci, který ji považoval za příliš měkkou, že je hodná hry o dědictví, vytvořila si roli, do které vklouzávala, když jednala s členy korporace.

"Stalo se to v obchodě s elektronikou," vysvětlila Xantipa nervózní z vědomí vlastní postradatelnosti. "Ani já nevěděla, že tam skončím. Mladá pan Afréd mne poslal, abych mu zajistila přístup do Hry."

"Do hry?" přerušila ji Lýdie. "Můj vytížený bratr má čas na hry?"

"Do Hry s velkým H," odvětila Xantipa povýšeně. "Copak jste zapomněla, že vám otec doporučoval, abyste se také registrovala. Ale to není důležité!"

Ve chvíli, kdy zaznělo, že Hra není důležitá, Lýdie věděla, že Hra důležitá je. Samozřejmě si vybavovala, že se o Hře otec zmínil, ale Lýdie ji ignorovala jako soutěživý prvek, další závod, vytvořený pro zvýšení napětí mezi zaměstnanci korporací.

"V každém případě," pokračovala Xantipa ve snaze zamluvit svůj přešlap, "před Herním centrem stálo tolik plasťáků, že mne to odradilo. Doufala jsem, že bych mohla zkusit štěstí jinde. V obchodě s elektronikou jsem narazila na prodavače, který mne odmítl obsloužit kvůli chlapoví, který vypadal jako vagabund. Koneckonců," dodala na vysvětlenou, "sama jste viděla jeho fotky."

"Vagabund?"

Lýdie se pohybovala v akademickém prostředí, proto nevyžadovala, aby se lidé kvůli ní oblékaly jako ze škatulky. Muž z fotek se oblékal stylem, který se při troše dobré vůle dal označit jako ležérní nedbalost. Ovšem Xantipa, se svým puntičkářským důrazem na každou maličkost, musela Velehradského odepsat jako beznadějný případ a jako k takovému se k němu zřejmě i chovala. Nebylo se co divit, že se Velehradský urazil.

"Došlo k *in promptu* zápasu. Neměla jsem důvod nic odkládat. Nevypadal moc dobře. Zdálo se, že má zdravotní problémy."

"Ovšem, že nevypadal dobře," Lýdie měla sto chutí sprásknout ruce. "Kdyby vypadal ve formě a nebezpečně, tak bys mu nenaletěla."

"Proč by zacházel tak daleko?"

*Sofistikovaná jako hadr na podlahu,* pomyslela si Lýdie znechuceně. *Nemá v sobě kapku rafinovanosti. Vede snad důraz na efektivitu ke ztrátě schopnosti chápat složitější problémy?*

Na okamžik ji zaujala intelektuální stránka teorie. Elita, která se nedokáže povznést nad principy Occamovy břitvy, zůstává odkázaná na umělou inteligenci, když se potká s netriviálními systémy. Řešení, které není intuitivní, pro ni neexistuje.

Když se nedočkala odpovědi, Xantipa se opět ujala slova.

"Hned, jak jsem se vrátila, jsem se na Velehradského informovala. Ten chlap po sobě zametá stopy, ale pomohl mi známý z **První-Spořitelní**. To, co vidíte, jsou jejich materiály. Velehradský je profesionální potížista, který stál za jejich problémy minulý rok."

"Potížista? Doslova?"

"Potížista jako člověk, který dělá potíže."

"Hned je mi všechno jasnější," podotkla Lýdie suše.

Když Xantipa pochopila, že Lýdie nechápe souvislosti, zamračila se. "Když chcete sestřelit korporátního manažera, najmete si provokatéra. Když chcete dostat do potíží celou korporaci, najmete si..."

"Potížistu. Už jsem doma. Není fascinující, jak  slova dostávají časem jiný význam? Znám několik akademiků, Xantipo, kteří by s tebou rádi pracovali na terminologii moderních korporací. Když budeš muset v blízké budoucnosti změnit kariéru, mohla bych vás seznámit."

Po druhé narážce na své odstranění se Xantipa začala potit.

"Myslím si, že šlo o shodu okolností. O náhodné setkání."

"Vyprovokovala jsi člověka, kterého jsi neměla. Jakmile se to dozví otec nebo bratr, nepochválí tě. **První-Spořitelní** se sotva vzpamatovala z toho skandálu."

"Velehradský nepracoval sám. Měl podporu jiných korporací. On je profesionál. Neplete osobní věci se svou prací."

"To zní jako hodně zbožné přání."

"Vyrazil ze mne tři sta tisíc," vybuchla Xantipa. "A dva supertonické nápoje. Nemá důvod jít po mně. Jen jsem si chtěla ověřit, jestli jste ho..."

"Neposlala já? Aby zlikvidoval bratrovu pobočku?"

*Dnes mne poprvé přímo obvinila. Musí být s nervy na štíru.* Po pravdě, Xantipa se ocitla v nepříjemné situaci. Neodvažovala se informovat Alfréda ani Lýdiina otce. Na jedné straně vah byla její ohrožená její budoucnost, na druhé straně mohlo jít o začínající útok na **Asfaltovou-Cestovní**.

Lýdie zavrtěla hlavou: "Je mi líto, ale nemám s Velehradským nic společného.  Ale jak sama chápeš, jde o vážnou záležitost. Budu ji muset probrat s otcem."

*Ovšem,* pomyslela si. *Kdybych s Velehradským skutečně spolupracovala, nemohla bych si přát lepší výsledek. Xantipa je  vyřízená.*

"Škoda té tvojí kanceláře," podotkla Lýdie a rozhlédla se po úhledné místnosti. "Vždycky jsem měla dojem, že máš lepší vkus než můj bratr. Proč sis myslela, že zavolat mně místo Alfrédovi je dobrý nápad?"

*To je nakonec velice příhodná otázka,* napadlo Lýdii. *Ovšem, Alfrédovi se svěřit nemohla. Otci také ne. Já jsem v nástupnické hierarchii druhá v pořadí, ale naše vztahy  
