
Když přemýšlel o Jurajově slavném vítězství, Záviš si připadal starý a opotřebovaný. *Trojákovi nebudou létat pod radarem, protože oba dva jsou závislí na pozornosti davů. Jenomže já nejsem odborník na slávu slavných.*

Měl všechny důvody proto, aby své společníky nabádal, aby zůstávali nenápadnými - ale ani jeden dobrý důvod proto, aby o nich vědělo celé *Červánkové Město*.

"Jsi v pořádku?" zeptala se ho Lýdie, když před něj položila talíř s večeří. Protože si nejspíš všimla, že Záviš není s Lištiččiných specialit nadšený (na rozdíl od Gabriely a Juraje), někdy se ujmula kuchyně sama a nechala dovézt jídlo z restaurace.

*Tak sladce nevtíravá,* pomyslel si Záviš, který oceňoval její péči i to, že se mu nesnažila vnucovat svou přítomnost.

"Ve skutečnosti jsem na tom lépe, než bych si zasloužil," řekl, aby ji uklidnil. "Malá a vyděšená tvrdí, se moje tělesné i duševní funkce stabilizovaly. Tvrdí, že i přes *psychovirus* spolu přežijeme Vánoce i Nový rok."

"Jsem šťastná," řekla Lýdie a vážně na něho hleděla zelenýma očima. "Opravdu a hluboce šťastná."

*Z mé strany se nepředpokládá uštěpačná poznámka,* pomyslel si. *Nejspíš čeká, že povím totéž. Potíž je, že nevím, co znamená být opravdu a hluboce šťastný.*

"Děláš mi radost," řekl místo toho a ukázal na zákusek, který s požitkem ujídala lžičkou. "Vzpomínám si, že jsi měla ke sladkým jídlům odpor."

"Procházím celou řadou změn," prohlásila Lýdie a ukázala mu knížku, kterou četla: *Homeopatie a alternativní medicína v lékařské praxi*. "Zajímám se o pseudovědu a přibírám na váze. Ještě chvilku a budu si rozumět s Medardovou ženou."

"Jistě."

Každá její věta byla napůl pravda a napůl lež. O homeopatii se zajímala jednak proto, že její zákaznice milovaly rádoby odborná vysvětlení, a jednak proto, aby nakrkla Lištičku, kterou dráždilo, že Lýdie získávala zákaznice pro LESNÍ DOBROTY tak pochybnou cestou.

Její údajná nadváha patřila do říše plasťáckých časopisů. *Supertonické* nápoje bránily nadměrnému ukládání tukových vrstev. Navíc Lištička, podobně jako baron Medarda, Lýdiino tělo trénovala, takže Lýdie přestávala ztrácet svou klátivou neohrabanost.

Pokud šlo o Lauru Mechovou, ta dospěla k názoru, že Záviš, kterého neměla ani trochu v lásce, si Lýdii bere pro peníze a nenápadně-nápadně na to narážela při každé vhodné příležitosti.

"Ne každý," říkala významně a ukazovala na Medarda, " si zaslouží dopadnout jako ten můj plasťák. Jsou mezi námi typy lidí, kteří člověka využijí, vysají a zahodí, jakmile pro ně nemají další využití. Střež se vlků v rouše beránčím."

"Střež se vlků v rouše beránčím," zopakoval Záviš zálibně, který s Laurou srdečně souhlasil. "Kde je naše milovaná dcera?"

"Gabriela? Má schůzku svého školního klubu."

Lýdie se začervenala. Považovala Gabrieliny mimoškolní aktivity za obscénní. Jednou vpadla do laboratoře, kde probíhal *výzkum* a zahlédla Gabrielu, jak rákoskou trestá pozadí Jakuba Lízala.

"Zdálo se mi," svěřila se později Závišovi, "že je živější než normálně, skoro rozjařená. Jako by se bavila! Neměli bychom jako, ehm, rodiče zakročit?"

Záviš tehdy pokrčil rameny a odbyl celou záležitost jako blahodárný vliv Gabrielina druhého já. Když se Lýdie zeptala se, co je blahodárného na bití cizích zadků, ušklíbl se a neodpověděl.

*Kdybys tušila, co obnáší stát se členem **Vita Aeterna**, tohle by ti přišlo jako slabý čajíček.*

"Mezi světem stříbronosů a zlatonosů existuje rozdíl větší, než mezi světem bronzáků a stříbronosů," řekl. "Dej si pozor na svého otce."

"Otce?" zeptala se překvapeně. "Nemyslel jsi bratra?"

"Alfréda? Našeho drahého ctižádostivého žraloka? Vůbec ne! Pochybuji, že si své dočasné vznešené postavení bude užívat dlouho. Udělal zásadní chybu."

"Jakou?"

Záviš tušil, že Lýdie na schopného nevlastního bratra žárlí, protože od dětství vyrůstala v jeho stínu.

"Povím to tak," řekl zvolna a přemýšlel, kolik má právo jí prozradit. "Když budu uvažovat Krajcarovi, které znám nejlépe, to jest tebe, Alfréda a Darinu, pak ta poslední z vás má nejvyšší šance stát se zlatonoskou."

Na okamžik se bál, že Lýdie propadne jednomu ze svých nekontrolovaných záchvatů smíchů. "Ona? Dobrý vtip," řekla nakonec, když popadla dech. "Sám jsi kdysi řekl, že Darina je typický budižkničemu."

"Bingo!"

"Mluvíš vážně?"

"Naprosto."

"Nesmysl!"

"Pak mi tedy prozraď, jaký úkol mají zlatí ve společnosti?"

"Úkol? Oni? Mají moc, řídí zemi?"

"Podle posledních zpráv je vládní kabinet včetně premiéra plný stříbronosů. Jak tedy řídí naši drazí zlatohlávci zemi?"

"Ze zákulisí?"

"Běžná korupce probíhá v režii stříbronosů. Správní rady korporací jsou jich plné," opravil ji Záviš a pokračoval. "Nenamáhej se. Zlatohlávci dávají od společnosti ruce pryč, žijí sami pro sebe. Víc ti nesmím prozradit, protože bys měla dojem, že tě krmím konspirační teorií. Stačí, když budeš vědět jedno: skutečnou elitu téhle země tvoří stříbronosové, oni vládnou ve prospěch pánů. Naši uctívaní zlatonosové jsou zdegenerovaná banda, která povýšila sobecké potřeby nad potřeby celého národa."

"Nesmysl, soudruhu," zopakovala s nádechem výsměchu. "Můj otec má spoustu vad, ale zdegenerovaný mi nepřijde."

"Jak dlouho jsi ho neviděla?" zeptal se.

"Několik roků. Většinou za něj jedná Koucký. A já, popravdě, po jeho přítomnosti netoužím."

"Pak se připrav na velké překvapení, až ho jednou uvidíš," řekl zlověstně. "Na důkaz naší nehynoucí lásky ti prozradím malé sladké tajemství. Koucký ti určitě vysvětlil, že jsme já a můj tým odstřelili dva zlatonosy **První-Spořitelní**. Víš proč?"

"Jsi zkrátka odborník na slovo vzatý," řekla a napjala se.

*Chováš se jako Ind, kterému zabili posvátnou krávu,* napomenul ji v duchu. *Tu zatracenou úctu z vás všech musím vykořenit! Kdo se dopustí svatokrádeže, toho potrestají bohové!*

"Vyděšená? Měla bys být! Korporace, která si nás objednala, od nás chtěla dát ruce pryč. Zlatohlávci jsou pro ně nedotknutelní," ušklíbl se. "Můj tehdejší tým utekl za hranice, nezůstal se mnou ani jeden. I kdybych nechytil *psychovirus*, byl bych podle nich vyřízený..."

Než stačil pokračoval, Lýdie vstala, obešla stůl, odložila na kuchyňskou linku prázdný talíř od zákusku a pak si za Záviše klekla, aby ho objala.

*Ještě není čas na naše důvěrné sbližování!* pomyslel si zaraženě. *Že by se probudila Lištička?*

Každý den měli vyhrazenou chvilku, kdy se Gabriela zavřela do koupelny a oni se pokoušeli se střídavým úspěchem navzájem se dotýkat. Gabriela zůstávala  důležitým prvkem v jejich soužití. Když vyšla z koupelny, mohli si oba odpočinout a odložit problém na jindy.

*Není ještě připravená, abychom postoupili na další metu,* napadlo ho zaraženě. *Proč blázní?*

Ne každý stříbrný reagoval na hormonální přípravky jako jeho snoubenka, například Alois Drbohlav se svým zájmem o Světlanu představoval výjimku z pravidla. Lýdie ovšem přehnaně trpěla na stav, který Věra Šouravá hezky nazvala *stříbrnou štítivostí*. A i on sám měl rozporuplné pocity.

"Budu stát za tebou," vydechla Lýdie něžně. "Neopustím tě!"

*Neopustím tě? Pevné prohlášení postoje a závazku? Ať už provedu cokoliv, ona bude jako skála? Pak ji musím zklamat!*

"Nenechala jsi mne domluvit," poznamenal klidně. "Ty dva zlaté jsem odstřelil, protože jsem dostal souhlas z vyšších míst. Oba dva se ukázali být příliš ctižádostiví. Novopečení zlatohlávci občas potřebují dostat lekci, že se jejich postavení může kdykoliv změnit."

"Aha."

Lýdie povolila sevření, když si uvědomila, že zbytečně zpanikařila. Proto ji chytil za ruce, aby ho nepouštěla.

"Vypadá to, že všichni v korporátní sféře vědí, že mne napadl *psychovirus*," podotkl jemně. "Vědí, jaké jsou příznaky a také vědí, že už bych dávno neměl být příčetný. Myslím, že mne chrání tvoje láska, má drahá."

"Aha."

Lýdie odstoupila a chladně usekla: "To je pěkné! Jenomže oba víme, že tě zachránila Hra a gubernátorka, nebo možná Adonis v tvé hlavě. Ta poslední věta byla od něj, že? Ty tak romantický nejsi!"

"Jsme oba stříbronosové," připomněl jí. "Každý svým způsobem uvnitř zmrzačený. Vychovaní, abychom pilně a svědomitě plnili své úkoly, ne se ukájeli v citových zmatcích."

Lýdie náhle zbrunátněla.

"Ale ty nepolykáš hnusné modré pilulky!" vyštěkla. "A přece jsi ještě horší než já! Zkřivila tě ta ženská? Alespoň tolik bys mi mohl prozradit. Nebo je se mnou něco špatně? Protivím se ti? A kdo ti dal povolení odstřelit dva zlatonosy?"

"Na poslední otázku, má milá, neodpovím. Některá tajemství si musím nechat pro sebe v zájmu bezpečnosti tvé i ostatních. Řečeno s myslivci, byl to povolený odstřel - ale to neznamená, že mne ti dva bývalí zlatohlávci nebudou pronásledovat. Mne a celou naši skupinu."

"Nebojím se jich," řekla Lýdie pyšně. "Omlouvám se za svůj výbuch. Nevím, co do mne vjelo."

*Nejspíš ti vadí, že naše soužití nepostupuje tak, jak sis představovala,* pomyslel si. *Láska vypadá ve filmu jinak.*

"Pokud jde o tvůj další dotaz," pokračoval nevzrušeně. "Já nepotřebuji modré pilulky. Existují jiné, spolehlivější způsoby, jak vykořenit, nebo alespoň potlačit nadměrná hnutí mysli."

"Jaké způsoby? Jogínská cvičení?"

"Jogínská cvičení?" zopakoval nevěřícně. "Cože?"

"Četla jsem o nich v časopisech Medardovy ženy," přiznala Lýdie neochotně. "Dávají prý lidem nadpřirozené schopnosti."

"Ty čteš *Střípky a klepy*?"

Když celá zrůžověla hanbou, napadlo ho, že je roztomilá a žádoucí. *Nejenom ona prochází změnou,* pomyslel si překvapený, jak se v něm budí vzrušení. *Kdo by si pomyslel, že přerušení hormonální léčby bude mít i takové následky? Plnější rty, plnější prsa, plnější boky, pokožka, která vyzařuje lidské teplo. Všechny příznaky, na které si vzpomenu.*

Vstal a přistoupil k ní s jasným úmyslem.

"Ne!"

"Ne?"

Když ji objal, všiml si, že odpor, který obvykle následoval, byl takřka nehmatatelný. Ať už její *ne* znamenalo cokoliv, pokračovala stejně dychtivě jako on.

*K čertu se sebeovládáním!* pomyslel si. *Tohle není Adonis, tohle není Ještěr! To jsem já! A chci ji! Věčná škoda, že ji nemůžu mít!*

"Ups! Neruším vás?"

Byl to velmi dlouhý polibek přerušený dveřmi od chodby, které otevřela Gabriela. Záviš pochopil, jak se cítil Medard, když musel přerušit své námluvy se svůdnou Olgou. *Zatracení kazišuci!*
