
Když vyšli ven z dračí brány, Záviš měl náladu černou jako noc. Skoro nechtěl opouštět útulné závětří svého podvědomí. *Bylo by pěkné, kdyby Adonis dokázal získat vládu nad mým tělem a já se mohl jen vést. Ještěr ještě není dobře vychovaný mazlíček, i když se hoch snaží. Zatím nikoho nepokousal.*

Záviš měl několik důvodů, proč být vzteklý. Ukázalo se, že nabíjení paměťových datadisků nevyžaduje žádnou tajemnou techniku. Byla to prostá, únavná a jednotvárná činnost - za pomoci abecedy, kterou jim předala Leo, jejich bezpohlavní kurýrka a kterou se naučili nazpaměť, přepisovali informaci obsaženou v paměťových krystalech svých postav na klávesnici připojenou k paměťovému datadisku.

Šlo o tak úmornou a nudnou záležitost, že Světlana začala po půlhodině plakat a chtěla umřít. I ten nejmenší datadisk vyžadoval několik hodin soustředěného opisování, než se rozsvítila kontrolka plného nabití. To ovšem neznamenalo, že by se paměťový krystal vyčerpal.

"Jestli se bavíme o genetické informaci," kvílela Světlana, "tuhle místnost neopustíme. Ó, jsem zatracená na věčnost. Nyní jsem poznala peklo."

"Nepřeháněj," napomenul ji Záviš, v té chvíli ještě plný optimismu. "Prodávají se nabité datadisky. Že neobsahují úplný přepis, není naše starost."

Ale i jemu sklaplo, sotva zjistil, že ve chvíli, kdy ukončili čtení, paměťový krystal se rozpadl na prach.

"Vždy na jedno použití," komentovala Gabriela vševědoucně. "Data lze přenést, nikdy zkopírovat."

"Samozřejmě," potvrdila Lýdie. "Jinak by stačilo podojit krávu jednou. Viděla jsem moc milou selku, jak..." 

"Úžasné," zavrčel Záviš a ukázal na nehmotný předmět, který se vznášel nad jeho dlaní. "Tohle je lék na *psychovirus*. Jestliže ho nepřeneseme celý, jsem vyřízený. Nevadí mi, když vyplýtváme paměťové krystaly monster, ty si kdykoliv nalovíme, ale jestliže uděláme jednu jedinou chybu s tímto jediným, pak se můžete rovnou přejmenovat na **Pět společníků**."

"Mám tě utěšit?" zeptala se Lýdie nejistě.

"Nemáš jak," usekl. "Nejsem ještě tak intelektuálně zaostalý, abych uvěřil falešné naději. Co na mne tak hledíte? Ještě jsem se nevzdal! Jsem stříbrný občan, synonymum vytrvalosti a houževnatosti. Jsou-li sázky proti mé maličkosti, o to víc jsem motivovaný."

"Kecáš," poznamenala Gabriela. "Co tak se spolehnout na mne?"

Záviš si všiml, že promluvila s nádechem pýchy, což u ní většinou znamenalo, že objevila řešení tam, kde ostatní selhali. *Každý si pěstujeme svůj pocit výjimečnosti a nadřazenosti,* pomyslel si. *A u tebe, má milá, jsem ochotný mu i věřit.*

"Tak povídej," vyzval ji s unaveným úsměvem. "Zdá se, že Lýdie malě pravdu a já se mohu spolehnout na svou milovanou rodinu. Co navrhuješ?"

"Profesorka Jelizaveta Truchlivá," řekla Gabriela. "Nabídla mi soukromé hodiny. Má velice zvláštní choutky a zabývá se teorií datového přenosu. Jsem si jistá, že nám bude schopná poradit."

"Zvláštní choutky?" zeptala se Lýdie nezávazně.

"Zvláštní choutky," potvrdila Gabriela. "Žádný strach, trochu bití vydržím."

Záviš pochopil, že nejde jen o trochu bití, ale také pochopil, že Gabriela se odhodlala mu pomoct a bylo by zbytečné ji odrazovat. *Ne že bych ji odrazovat chtěl. Bolest utužuje charakter,* vzpomněl si na jednou z ponaučení ředitelky sirotčince. *Navíc, zoufalý se stébla chytá.*

"Je správné, že se obětuješ pro velectěného pana Ještěra," ozvala se Světlana, aby se vzápětí plácla přes ústa. "Nevšímejte si Kopretiny. Ona je plná křesťanské chutí se nechat umučit pro vyšší dobro. Já se v každém případě těším na pikantní podrobnosti."

Pak už se věnovali nudnému přepisu. Záviš v té jednotvárné činnosti našel zvláštní uspokojení. Zapamatoval si stránku znaků, aby ji vzápětí přepsal na klávesnici. *Další způsob, jak se vyhnout nevyhnutelné demenci. Malá a zaostalá přirozeně selhala, když ji člověk potřebuje,* pomyslel si škodolibě. Neštěstí malé víly ho potěšilo.

Ukázalo se, že sotva vstoupili do místnosti v sedmém patře, do velice přepychově zařízeného pokoje - proto mu také Hromadný s Krtincem přezdívali *obývák* - virtuální pomocníčci oněměli. Někdo si dal záležet, aby Hráči při opisování nezískali umělou nápovědu.

Nebylo v přirozenosti malé víly se tak snadno vzdát. Vytáhla odkudsi majestátní knihu kouzel a čar, zvedla svou kouzelnou hůlku a spolu se Stínošlápkem, který zase máchal mečem jako o život, se pokoušeli rozbít zdejší program. 

Když už se zdálo, že uspěli a malá víla se chystala světu oznámit, jak je úžasná, objevila se dračí hlava, spolkla oba avatary a následně je vyplivla uvnitř dvou zlatem zdobených klecí.   

"Mlčte a rozjímejte nad záhadami stvoření," doporučila jim dračí hlava, než opět zmizela ve stěně.

Malá víla by ho doprovodila smrští nadávek, ale neznámý program ji uzamkl ústa, tak jí nezbylo než s nadutými tvářemi se vrhnout proti mřížím a lomcovat s nimi jako neprávem odsouzený vězeň. Stínošlápek se s osudem smířil s pravou japonskou odevzdaností a trpělivě leštil svůj meč. Co tím jeho programátoři chtěli světu sdělit se Záviš neodvažoval domýšlet.
