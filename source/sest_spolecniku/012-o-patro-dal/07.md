# Vážený pane, zkroťte toho svého divocha

Když tři rabiáti pochopili, že se Medard chce vážně bít, zrozpačitěli.

"Poslouchej, strejdo, máš v cajku horní patra?" zeptal se jeden opatrným tónem, kterým lidé hovoří se pouličním šílencem.

"Dost řečí," odtušil baron. "Nakrmím vámi psovce."

Zmínka o psovcích stačila, aby každý pochopil, oč jde.

"Do prkenný vohrady. Budou trable! Ovládá ho ten druhej."

*No a co? Co zase máte?* divil se Medard. *Vy snad máte své druhé pořád pod kontrolou?*
 
Najednou se od něho kdekdo odtahoval, jako by byl nakažený vzteklinou.

Jakási žena sáhla do kabelky a vytáhla odsud pepřový sprej, který držela před sebou jako odjištěnou pistoli.

"Vážený pane, zkroťte toho svého divocha," zavolala na Medarda. "Jste za něj zodpovědný."

*Divocha? Copak se mi utrhl pes z vodítka?*

Naštěstí pro ni její poznámka barona pobavila. Snad si vzpomněl na přezdívku od novináře Zlatoústého, protože se zabušil do prsou a spustil válečný ryk. V té chvíli se i ti nejodvážnější drželi při zdi a někteří spěchali ke schodišti do nižších pater.

Medard si přál se propadnout hanbou.

*Tady se už nikdy nesmím ukázat,* pomyslel si odevzdaně. *Dokonale jsi mne znemožnil, kamaráde!*

Běsnící baron se dokonale vymkl kontrole. Když se sehnul pro těžkou kovovou lavici a zvedl ji trhnutím nad hlavu, i tři pobledlí rabiáti uznali, že buď půjdou oni nebo on.

Rychle proto hodili usušený kus masa do dračí tlamy.

DOPLNIT

"Vlčí smečka. Ano."

Když zmizeli za bránou, z rozdováděného gorilího samce se stal způsobný beránek; lavici, kterou držel nad hlavou, položil něžně na podlahu, zachechtal se a vrátil kormidlo Medardovi.

Ten se omluvně rozhlédl po vyplašených tvářích a rozpačitě pokynul dámě s pepřovým sprejem. "Už můžete tu věc schovat, je pryč. Stává se čím dál těžší ho zvládnout. Je to běsnící zrůda," dodal a schoval tvář do dlaní.

"Raději se držte od nás dál," zakřičela. "Proto nás varovali, ať ty druhé nepouštíme."

*Ano, proto,* odpověděl jí v duchu Medard a ramena se mu třásla. *Kdo by si pomyslel, že baron tak dokonale pochopil obsah Závišových přednášek. Vzbudit falešný dojem! To je ten klíč!*

Všechno bylo jinak!

Zuřivý záchvat měl odradit ostatní týmy pokoušet se o splynutí se svým druhým já. Pokud **Šest společníků** mělo soupeřit s korporátními týmy, potřebovala konkureční výhodu. A utvrdit přítomné v tom, že druhá já jsou nebezpeční šílenci byl z baronovy strany majstrštyk.

*Alespoň doufám, že jsi předstíral,* pomyslel si Medard. 

Bylo sice odvážné tvrdit, že baron je civilizovaný a kulturní člověk, nicméně jeho ocelové sebeovládání by mu nedovolilo předvést takové vášnivé divadlo, zejména ne s tak absurdní koncovkou.

Kdosi k němu přistoupil.

"Jste, pane, v pořádku?" zeptal se mužský hlas starostlivě. "Musíte se vzepřít. Držte se dál od svého NT-vysílače, co to jde. Dokud ho nepotlačíte, běžte z téhle budovy."

"Jo," ozvala se žena s pepřovým sprejem. "Co kdybyste odtud vypadl? Zoufalci, co se neumí ovládat, by sem neměli chodit."

*Zoufalci?* opakoval si po ní. *Kdo z nás je zoufalý? Jak dlouho počítáš, že dokážeš potlačit ten druhý hlas v hlavě? Adonis má pravdu. Čím déle se budeš snažit, tím snadněji propadneš šílenství.*

Medard své zdejší souputníky litoval. Těžko si představit, že by se každou vteřinu po vstupu do budovy hlídal, aby nedovolil baronovi se projevit. *Bez vzájemné důvěry se žádný Hráč nikam nedostane.*

"Jsem v pořádku," řekl mírně. "Omlouvám se, ale nemůžu odejít. Mí přátelé jsou stále uvnitř."

"Nevzali vás s sebou, co?" ušklíbla se ta kyselá ženská. "Ani se jim nedivím. S vámi by si koledovali o potíže."

"Nejspíš ano," souhlasil Medard ochotně. 

Už se vžíval do role zkrachovalého budižkničemy, se kterým jeho druhé já mává, jak se mu zlíbí. *Ne že by to nebyla pravda. Stačí skutečnost lehce přibarvit a výsledek se dostaví...*

Jeho zkroušená etuda vzbudila lítost i v té nabroušené ženské.

"Tolik se toho zase nestalo," zabrblala smířlivě. "Příště si dejte pozor."

"Ano, prosím." 