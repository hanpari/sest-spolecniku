#

"Těch šílenců je dvanáct!"

"Vsadím se, že se třetina nevrátí."

"Třetina? Nebuď hlupák, alespoň polovina."

"Je fajn, jak nám svět kolem důvěřuje," poznamenal kousavě malý pán Klapal a předvedl jednu ze svých pozoruhodných grimas.

Nezdálo se, že by Hráči, kteří se tu rozcvičovali, věřili, že v množství je síla. Naopak, z jejich poznámek a posměšků Gabriela pochopila, že nikdo skupině složené ze tří týmů velké naděje nedává. 

Když potlačila nutkání těm lidem pohrdavě odseknout - to úřadovala hrdá baronova dcera -, soustředila se raději na podrobnosti jejich cesty.

> Ať vstoupí, kdo se odváží vstoupit!

Tolik stálo nad branou, kterou stejně jako venkovní vstup strážila dračí hlava. Ale tato nepůsobila jako ozdoba; Gabriela by skoro hádala, že někdo musel zabít skutečného draka - kdyby skuteční draci existovali -, vypreparoval jeho hlavu a přibyl ji na stěnu, aby strážil záhadné útroby věže pod obřím NT-vysílačem.

Aby kdokoliv otevřel bránu, musel vložit na dračí jazyk kus něčeho, co vypadalo jako plát sušeného masa. Podle Snížka šlo o pouhý žeton, ale Světlana prohlašovala - a vyděsila tím kdekoho - že rozpoznává strukturu lidské tkáně a odvažuje se tvrdit, že jde o *musculus femoris*.

Protože svůj odborný úsudek pronesla s vážnou tváří, nálada dosáhla bodu mrazu a klesala níž s každým krokem.

"Někam se ti mrtví přece musí ztrácet," dodala pochmurně.

Ničemu neprospělo, když se dračí hlava sevřela a "žeton" zmizel v kdesi v odděleném krku.

"Šest osob," ozvalo se hlubokým dunivým hlasem. "Pokračujte jeden za druhým. Nesnažte se podvádět. Protože jste zde poprvé, musíte pojmenovat svůj tým. Hlasitě a zřetelně!"

I obvykle sebejistý Záviš zaváhal, ale přesto promluvil: "Šest společníků."

"**Šest společníků** je společnost se zvláštním zařazením," pokračovala hlava. "Jde o hlavní tým této společnosti? Hlasitě a zřetelně!"

"Ano."

"Případné změny v úředních záznamech jsou zpoplatněné a provádí je příslušný poradce. Vaším poradcem je pan Alibaba Radorad, občan třetí kategorie. Rozumíte? Hlasitě a zřetelně!"

"Ano."

"Vstupte!"

Dračí oči se protočily v důlcích a podezřívavě sledovaly, jak procházejí branou jeden za druhým. Ještě než zmizela na druhé straně, Světlana, která šla před Gabrielou, neodolala a položila dlaň na dračí čumák. K všeobecnému zděšení se nozdry velikosti fotbalového míče zachvěly, jako by se hlava chystala kýchnout.

"No nazdar," zamumlala Světlana a jako vyplašená veverka se protáhla za Medardem. "Přísahám, že to zvíře žije," zašeptala pak, když se všechny týmy ocitly uvnitř. "Viděli jste?"

"Jo, ta bestie dejchá," přizvukoval Krtinec, který přišel po ní. "Mělas úplnou pravdu, holka. Ta mrcha de po lidským masu. Skoro se voblízla, dyž mne pouštěla dovnitř."

"Kecy," odporoval Klapal, který vyšel jako poslední. "Jenom voptickej klam a mechanický inštrumenty. Na pouti maj takových stovky. Zábava pro malý děcka. Vo mně neměla zájem."

Hromadný si přezíravě změřil Klapalovu malou postavu.

"Jo, bratře," poznamenal a poplácal se po břiše, "protože by z tebe nevyrazila ani předkrm. Po mně teda hleděla dost hladově."

Než se ti tři stačili pohádat, Záviš zvedl ruku. "Ticho!"
 
Čím déle držel ruku nad hlavou, tím více se to jeho ticho stávalo tíživějším. 

*Vidět, ale nebýt vidět. Slyšet, ale nebýt slyšet.*

Gabriela znala řadu Závišových pouček nazpaměť, takže věděla, co se od ní očekává. Zvědavě se rozhlédla a všimla si, že Juraj a Lýdie dělají totéž. Juraj svíral jako vždy, kdy tušil nebezpečí, rukojeť svého cvičného meče.

*Jeskyně?* pomyslela si vzápětí. *Dostali jsme se do jeskyně? Jsme vůbec ještě v budově?*

Před ní se nacházela křivolaká chodba, která připomínala přirozený skalnatý útvar. Podlaha, zdi nebo stropy - nic z toho tu nebylo. Jako by tunel před nimi vyhloubila kusadla hmyzího netvora: žádné pravé úhly, nic z moderního stavebního umění.

Nerovná podlaha, plná výmolů, škvír a spár, vysloveně vyzývala k vymknutým kotníkům.

*Který cvok by tady běhal?*

Náhle cvičení a protahování, kterému se korporátní týmy podrobovaly, nedávala smysl.

"Štěstí, že jsem si nevzala boty na podpatku," poznamenala Světlana. "S odporem uznávám, Vaše Moudrosti, že jsi měl pravdu."

Protože Záviš k návštěvě budovy **Herního Centra** přistupoval jako k výsadku do bojové zóny, donutil Světlanu se převléct do sportovního obleku a pevných bot, ještě než vyrazili.

Jeden z důvodů, proč **Šest společníků** váhalo s návštěvou tajemného pátého patra, byl nedostatek informací a Snížkova neochota jim cokoliv prozradit.  
"Soustřeďte se," napomenul je Záviš přísně. "Nikdo nepromluví a nikdo se nepohne, dokud nedám povel."

Po těch slovech se nakrčil a zaujal zvláštní polohu. *Ještěr? Nechává se ovládat Ještěrem?*

Napůl jako plaz a napůl jako člověk, Záviš opatrně postupoval kupředu. Chodba vedla necelých pět metrů a pak se rozbočovala do stran. Ze skalních štěrbin se jako netopýři vynořovaly černé stíny.

"Přízraky," vydechla Zaoralová. "Vrhnou se na něho! Zastavte ho, než bude pozdě!"

"Neslyšelas, že máš být ticho?" utrhla se na ni Lýdie. "Nakrmím s tebou pavouky, jestli ještě promluvíš."

I ona se nakrčila a zaujala Lištiččin netradiční bojový postoj. Gabriela s úžasem vnímala, jak její druhé já sílí a pokouší se s ní synchronizovat; někde v oblasti žaludku pomalu doutnalo něco, co mohlo být zárodkem vnitřního plamene.

*Stojíme na hranice mezi Světem a naší skutečností?* Ochotně se té změně poddala, protože si připadala neúplná, když nebyla ve Hře. Žádný z **Šesti společníků** se tomu vlivu nebránil, zato týmy **Krása-Styl** a **Technika-Zahradní** sváděly urputnou bitvu o to, aby zůstaly u kormidla.

*Ti hlupáci neví, o co přicházejí,* pomyslely si Gabriely a zamilovaně se proplétaly. Tohle byla jiná zkušenost než závrať z přihlášení do Hry, jejich já se slučovala postupně, jako dvě milenky, které zůstaly příliš dlouho od sebe.

I Světlana, která měla ke své Kopretině stovky výhrad, nekladla druhému já překážky a její obvykle živá tvář získala strnulejší, přísnější výraz. Oči jí ztmavly do teplejšího odstínu hlubokého moře a rty, které nechávala pootevřené, se nyní sevřely. Přesto vypadala vlídněji, jako by potlačila svou odtažitou část a přestala brát své okolí za pouhou intelektuální hříčku, určenou k jejímu pobavení.

Záviš mezitím pokračoval ve své pátravé cestě. Navzdory varování Zaoralové, přízraky vylézající z děr, vyrušené náhlým pohybem, si ho nevšímaly. Ještěr se jim opatrně vyhýbal, ale jeho zvířecí část v nich neviděla hrozbu.

*Možná proto Záviš chtěl, abychom zůstali zticha. Ještěr je příliš primitivní tvor, aby ho ovlivnily nebo ochromily iluze bolesti. To je tajemství, které nesmíme nikomu prozradit.*

Prožívala skoro bláznivé vzrušení, když si představovala, co by korporace, jejich všemocná konkurence, daly,  za to, aby mohly bezpečně prozkoumávat zdejší chodby.

Přirozeně, kromě Záviše neměli tu schopnost, ale bylo-li zdejší prostředí bludištěm, pak mít k němu mapu se rovnalo mít nezpochybnitelnou výhodu.

*Počkat, něco tu nesedí!*

