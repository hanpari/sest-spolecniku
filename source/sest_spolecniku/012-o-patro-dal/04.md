#

"Před Laurou ani muk! Slíbil jsem, že přestanu."

S výrazem světáka se Medard sklonil a nechal si připálit. Žena mezitím učinila nenápadný pokus stáhnout si snubní prsten.

"Proč se stydět, má milá. Jsem na tom stejně," uklidnil ji a ukázal ji vlastní, méně honosný zlatý kroužek.

"Měl byste, pane, vědět, že já jsem vdova," řekla žena. "A manželství, které má ona, ta druhá, stojí za starou bačkoru. Nechtěla jsem, aby vás ta cetka zmátla."

"Zato on je šťastně ženatý," pospíšil si Juraj. "Kroťte se!"

Laura o Medardovi ráda prohlašovala, že je nenapravitelný sukničkář. *A tady je důkaz!* zaúpěl Juraj v duchu. *Vždyť je mu přes čtyřicet. A ta ženská má sotva třicet. Troufá si, zatraceně si troufá.*

I když ho Laura Mechová nutila poslouchat výstřižky z bulváru a vyjadřovala se o něm nanejvýš jízlivě, Juraj nehodlal přihlížet, jak Medard rozvrací své rodinné štěstí.

"Se zlomenou nohou koketovat jako nadržená dvacítka, tomu říkám elán, *esprit de vie*," poznamenala Světlana se zdviženým obočím. "Jen si s ní, barone, zavrkej, pěstuj s ní něžné vztahy. Za chvíli bude zase ječet, až si vezmu do parády. Žalude, ty mi laskavě pomáhej. Musím zastavit krvácení. Máš v kapse nůž, doufám."

Bylo to poprvé, co měl příležitost sledovat sestru v akci, kde skutečně šlo o život a musel uznat, že Světlana mé ocelové nervy.

"Neomdlíš, že ne," zašeptala, když se sklonil ke krví zbrocené látce a snažil se ji rozříznout podél švů.

"Krucinál."

Když zahlédl kus kosti, jak trčí z z rozšklebené kůže, zatočil se s ním svět. 

"Jsem v pořádku," zavrčel, aby přesvědčil sám sebe.

"Vypadáš zeleně jako hodně nezralý žalud," ušklíbla se. "Většinou býváš víc do růžova, bledá tváři."

"Drž zobák."

"Uřízni jí ty kalhoty nad kolenem, ať mi nepřekáží," Světlana zkontrolovala ránu, položila na ni tlakový obvaz a zastavila krvácení. Žena sykala bolestí a zoufale se držela Medardových prstů. Na veškeré milostné výpady ji přešla chuť.

"Budu potřebovat tvůj dřevěný meč, rytíři spanilé postavy," pokračovala Světlana.

"Můj meč? Proč?"

"Máš lepší nápad, jak jí znehybnit končetinu? Jistě tady roste spoustu stromů, ze kterých mi usekneš rovnou větev. Oč ti vůbec jde?" zeptala se, když přiložila tyč k poraněné noze a svázala ji tak pevně, jak dokázala. "První krev na tvé čepeli. Známka válečníka. Měl bys tady naší pacientce poděkovat. A vy mi, milá dámo,  neomdlévejte. Jak se vůbec jmenujete!"

S přirozenou arogancí lékaře, který se domnívá, že stojí nad zbytkem lidstva, protože dělá svou práci, Světlana se obořila na sténající ženu.

Ta se ale nenechala. "Oslovuj mne ctěná paní, pak neuděláš chybu," vrátila jí její slova. "A vykej mi."

"Ale já vám vykám, ctěná paní," poznamenala Světlana. "Nevšimla jste si? Vy mi tykáte, ale o to nic, alespoň máte páteř. Jak jste se vůbec dostala do takové situace?"

"Já ne."

"A kdo tedy?"

"Ta druhá."

"V čem je rozdíl?"

"Rozdíl je v tom, že ta druhá nemá, jak ty říkáš, páteř," usekla žena a vyklepala další cigarety do dlaně. "Posledních pár kousků. Ta druhá začala kouřit, když ji opustil manžel. Dělá ji moc dobře, když ji ostatní litují."

"Zatímco vy jste hádám svého manžílka odkráglovala," zabručela Světlana. "Nebo spáchal sebevraždu?"

"Ani jedno, ani druhé. Pomůžete mi?" obrátila se na Medarda. "Bylo by od vás moc laskavé, kdybyste mne podepřel. Jestli mám přežít, musím se začít hýbat."

"Vůbec se nemusíte namáhat," upozornila ji Světlana. "Sama tady nepřežijete."

"Jak ponuré proroctví! Líbí se mi, i když je trochu drzá," žena se usmála na Medarda, jako by Světlana neexistovala. "Vaše děti, ctěný pane? I když matně, rozeznávám podobu vašeho vnitřního plamene."

"Nevyzvídejte a mluvte dál, ctěná paní."

Baron, který se ujal řízení, měl k jejich nové známosti mnohem opatrnější vztah. 

"Mám mluvit dál?" 

Žena se ztěžka postavila a opřela se o něj. "Vždycky jsem měla slabost pro silné muže. Můj manžel byl udatný bojovník, roztrhala ho a sežrala monstra. Vy, předpokládám, jste šlechta z města?"

"To tedy rozhodně nejsme," ohradil se baron. "Já sám pocházím z..."

"Ticho," okřikl ho Juraj. *Copak jsem tady vážně jediný, kdo poslouchá Závišovy přednášky?* 

"Přesně tak, ticho," přidala se Světlana, která nejspíš zapomněla, že sama před chvílí nazvala Medarda baronem a poskytla neznámé další vodítko. "Raději nám povězte, kdo jste a jak dokážete rozeznat, že náš vnitřní plamen se na sebe podobá."

"Jsem Libuše Ťavodová, občanka třetí kategorie."

"To tedy nejste," napomenul ji Juraj. "To je ta druhá, žena z našeho podsvěta. Proč jste se tak představila. Stydíte se, čím jste ve Hře?"

*Záviš by na mne byl pyšný. Rafinovaný je mé druhé jméno. Teď se urazí a vyplivne, co je zač.*

"Jaký otec, takový syn," řekla žena pochvalně, ale neobtěžovala se odpovědět na otázku. "Mé okolnosti mne naučily být tak opatrná, až se můžu zdát nevděčná. Jestliže chceš znát má tajemství, mladíku, musím trvat na platbě."

"Zachránili jsme vám život."

"Ošetřili jste tělo ubohé Libuše Ťavodové. Co mi záleží na tom, zda bude žít nebo zemře?"

*Ta ženská je tvrdá jako křemen,* pomyslel si Juraj, *naprosto mimo moji ligu. Co dál?*

"Určitě jste měla důvod, proč jste Libuši pozvala dovnitř," zkusila Světlana. "Všichni víme, kdy dochází k posedlosti. Dvě duše se navzájem potřebují."

Přitom se nehorázně ušklíbla, jako by chtěla dodat: "Až na mne a moji Kopretinu ovšem."

Žena se urputně vlekla kupředu, opřená o barona, zraněnou nohu vlekla za sebou.

"Jsi bystrá, skutečně bystrá," ucedila mezi steny. "Obě dvě jsme byly v zoufalé situaci, každá ale z jiného důvodu. Nechápejte mne špatně. Nehodlám její tělo nechat v téhle prokleté díře, aby tady shnila jako těla těch ostatních. Abych ji zachránila,  musím hrát s kartami, které mi rozdal osud."

"Ty vaše karty nejsou žádné trumfy," opáčila bohorovně Světlana. "Ale budiž, co tedy chcete jako platbu?"

