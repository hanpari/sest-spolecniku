# 

Zdálo by se, že projít jedno, byť rozhlehlé patro budovy nezabere déle než několik minut. O půl hodiny později a o nic blíž záhadnému schodišti, udýchaná Gabriela si rozjařeně pomyslela, že situaci významně podcenili.

Její rozjařená nálada pocházela z adrenalinu v krvi a ze šílené povahy rodu z Mechového kopce. Baron i jeho rodina zkrátka milovali nebezpečí.

Kdyby ovšem týmy **Krása-Styl** nebo **Technika-Zahradní** tušili, že pro jejich průvodce představuje zdejší výzva jen pouťovou atrakci, nejspíš by si znechuceně odplivli - pokud by ovšem měli dost sil.

Takto se urputně drali za Závišem, který je vedl s vytrvalostí a jistotou horského vůdce. Už dávno se ztratili v bludišti uliček, průlezů a falešných chodeb. Občas museli přeskakovat přes louže podezřelé černé hmoty, ze které po nich lapaly chapadla jako prodloužení nestvůrného kouřového netvora.

Pronásledovala je všudepřítomná bolest. Nejmenší přízraky, které vylézaly z děr, vylákané buď jejich pohybem nebo strachem, připomínaly pomalé vznášející se motýly. Prodrat se jejich hejnem se podobalo vyválení se v záhonu kopřiv.

Gabriela je vnímala jako drobnou nepříjemnost a bavila se poskakováním Zaoralové, která musela být buď extrémně přecitlivělá nebo naprosto nepřivyklá nejmenšímu nepohodlí.

*Pokud cokoliv, pak ji zdejší prostředí motivuje k vyšším výkonům,* pomyslela si, když sledovala uslzenou tvář té ženy. *Člověk by měl dojem, že prochází středověkou mučírnou.*

Téměř lhostejně sledovala, jak jí na paži přistává mlžný tvor velikosti medúzy. Následovala bolest, kterou by popsala jako vstříknutí koňské injekce do svalu. Pak krátká prudká křeč, která ji na moment ochromila.

*Tohle už bylo na hranici,* pomyslela si. 

Klapal, který stál vedle ní, stáhl tvář do soucitné grimasy.

"Jsi v pořádku, holka?" optal se. "Těm velkejm se musíš vyhejbat. Copak ti ten tvůj slavnej stříbrnej neřekl ani tohle?" 

"Jste velice laskavý," řekla Gabriela a zvědavě ho pozorovala.
 
Když všetečný plasťák zastavil, aby jí nabídl nevyžádanou radu, přestal sledovat okolí. Nyní mu na záda přistávalo překvapení, o nic menší než bylo to její.

V jednu dlouhou chvíli se Klapalova špatně holená brada protáhla dolů, zatímco obočí mu vyskočilo vzhůru. Kdyby mu čas do tváře nevyryl tisíce vrásek, mohl se stát předlohou pro Munchův Výkřik.

"Au!"

"Bolí?" zeptala se ho. "Na stupnici od jedné do desíti, kde deset je nesnesitelná bolest, jak byste hodnotil svůj stav."

Ale ubohý Klapák neměl ani pomyšlení na sebehodnocení nebo naslouchaní svému nitru. Zuřivě poskakoval po hrbolaté zemi a nadával jako špaček.

Když svou otázku zopakovala, utrhl se na ni: "Tak padesát, krucinál! To je peklo! Co jsem komu udělal?!"

"Nepřeháníte?"

Protože šlo o přízraky stejné velikosti, logicky muselo jít i o stejný stupeň utrpění. Sama Gabriela by se rozhodovala mezi dvojkou a trojkou, pokud by vzala do úvahy vlastní vysoký práh bolesti.

"Prý jestli nepřeháním," zavyl Klapák. "Ani trochu!"

Přesto shromáždil poslední zbytky hrdosti, přestal naříkat a rozběhl se za mizejícím Závišem. Gabriela ho následovala, stále ještě zaujatá tou hádankou. Jak se zkoumala, všimla si, že ustupující bolest vystřeluje z její paže až do oblasti břicha, konkrétně tam, kde cítila doutnající vnitřní plamen.

*Existuje mezi přízraky a vnitřním plamenem nějaká souvislost?" napadlo ji. Šeptem se podělila o svůj objev se Světlanou, nebo ještě lépe, s její Kopretinou, která momentálně úřadovala.

"Nejspíš ano. Leda by toto bludiště navrhl někdo se stejným duševním pokřivením, jako máš ty, má milovaná sestřičko.

"Já?"

"Jenom ty si libuješ v bolesti pro bolest samu," vysvětlila Kopretina. "Já předpokládám, že zdejší prostory musí mít vyšší smysl. Připomínají mi cvičební terén některých sekt, prostředí, které rozvíjí postřeh, koordinaci pohybů a vytrvalost... A možná i víc." 

Netrpělivě se ohnala rukou, aby srazila jeden větší přízrak. Pak zamračeně pozorovala, jak na bílé pleti vystupuje první náznak modřiny, více znepokojená chybičkou na své porcelánové kůži než podrážděnými nervy.

"Jak jsem předpokládala," poznamenala. "Pokud si troufnu hádat, pak přízraky stimulují růst organického rozhraní."

Pak si všimla, že ostatní mizí ra rohem jedné z chodeb.

"Teď ale na jalové úvahy není čas," vykřikla poplašeně, "sledujme velectěného pana Ještěra." 

A s vervou rockové fanynky, které utíká její idol, se vrhla kupředu. Zůstaly za ní jen vlající vlasy.

*Něco s ní není v pořádku,* napadlo Gabrielu. *Proč jí tak schází?*

Dokázala pochopit, že Kopretina má zálusk na Závišovu podobu ve Hře, kde jeho postava dosahovala nadčasových mramorových kvalit - ale zde Záviš zůstával zjizvených čtyřicátníkem s věčně unaveným výrazem.

*Soustřeďme se na podstatné,* pomyslela si a hodila Kopretinu za hlavu. *Co vůbec víme?*

Přízraky ve chvíli svého zrodu nebyly nebezpečné. Když se ale nahromadily na jednom místě a dotkly se, splývaly do vyšších a silnějších forem. Když byly těžké natolik, že už se nedokázaly vznášet, klesaly k zemi, kde vytvářely smrtelně nebezpečné černé louže.

Naštěstí pro ně, Závišův Ještěr zatím dokázal najít bezpečnou cestu, i když někdy se museli soukat dlouhými průlezy, ze kterých na ně padala klaustrofobie. Tyto průchody byly často tak úzké, že plasťácká břicha v nich uvázla a v jednu chvíli musel baron s Krtincem vytahovat uvízlého Hromadného za ruky silou, zatímco Juraj tlačil *a tergo*, zezadu.

"Přísám, že zhubnu," supěl Hromadný. "Díky, bratři. Bez vás bych uvízl jak špunt ve flašce."

"Vsadím se, že náš mocnej vůdce tu bloudí jak Alenka v Říši divů," ozval se věčný kverulant Klapák. "Vo co, že neví, kde sme."

"Sázku byste prohrál," poznamenal klidně Juraj, do té doby mlčenlivý jako obrázek. "Pane Hromadný, pane Krtinče, zdá se, že vy jste v cíli."

Když jim Snížek podával velmi kusé informace, co je čeká, vypadalo to, že stačí zapadnout do nejbližších otevřených dveří a zahájit *seanci*. Prosté a jednoduché!

Nyní bloudili půl hodiny a pokud našly nějaké dveře vytasené do zdejší napodobeniny skály, pak ty byly pevně zavřené. Dalo se těžko soudit, zda za nimi už meditují jiné týmy, nebo zkrátka měl zdejší architekt dojem, že by jejich snažení bylo příliš snadné.

"Panenko posvátná," spráskl ruce Krtinec, když uviděl, že Záviš objevil nefalšované otevřené dveře. "Bejvák! Jsme za vodou, bratře. Jsme za vodu. Nikdo nám nemůže nic vyčítat."

"Vy ste tak za vodou," poznamenal Klapák drobet závistivě. "Dneska to máte za sebou, ale co příště, ha?"

"Co bude příště, bude příště."

Hromadný s Krtincem si odmítali dělat starosti s věcmi budoucími.

"Kdy vás sem zase pošlou?" zeptala se Gabriela.

"Asi tak za dva týdny, počítám. Von je každej takovej výlet docela nápor."

*Nápor na co?* divila se. *Proč se chovají, jako by unikli smrtelnému nebezpečí? Jsou plasťáci opravdu tak beznadějně neschopní?*

Nikdo ze **Šesti společníků** se ani nezadýchal, zatímco všichni ostatní lapali po dechu a křičeli bolestí, sotva na ně dosedl přízrak. *Je to proto, že potlačují svá druhá já? Pokud ano, musíme si před nimi dávat pozor na jazyk.*

Pokud měla přistoupit na Závišův zvyk odvážných teorií, pak věřila, že získali výhodu proto, že dělali všechno jinak než korporace. *Korporátní týmy se snaží Hru dobýt, zatímco my s ní chceme splynout. Tohle se nikdo nesmí dozvědět! Jak dlouho ale bude trvat, než korporace pochopí, že musí změnit přístup?*

"To je fakt obrovskej úspěch," zamumlal nepolepšitelný Klapák. "Dyť jsme teprve v pátým patře. Ti dva se chovaj, jako by vyhráli v loterii."



