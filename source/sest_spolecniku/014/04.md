
"Omlouvám se, pane řediteli. Zdá se, že ruším. Za jiných okolností bych si nikdy nedovolil..."

Z reproduktoru zazněl pečlivě podlézavý hlas. Chvěla se v něm ostražitost zaměstnance, který ví, že volá nevhod, ale ví, že kdyby nevolal, dostal by se do většího průšvihu. Medard si všiml, že Olga Kubaljaková ho pozorně sleduje a potlačil vyděšené chvění. Ten podlézavý hlas totiž patřil Závišovi a jestliže Záviš opět předstíral, že je někým jiným, malér se snášel na cizí hlavy.

*Jak to Světlana říkala? Stárnoucí nafoukaný páprda, který si honí ego? Musím působit odměřeně.*

"Co je zase?" vyštěkl. "Mám spoustu práce."

Přitom se omluvně usmál na čekající Olgu, která mu úsměv oplatila. Zřejmě se jí zamlouvalo, že na ní *pracuje*.

"Pane řediteli, obávám se, že..."

Jestliže Záviš nevypadl ze své role, Medard musel pokračovat.

"Mluv, chlape!" zahulákal. "Napřed mne vyrušíš a pak to z tebe leze jako z chlupaté deky."

"Já jen..." Záviš zaváhal a zašeptal. "Jde o tu důvěrnou záležitost. Jste sám, pane řediteli?"

*Důvěrnou záležitost? Jakou důvěrnou záležitost?* Medard pochopil, co se po něm vyžaduje. Ustoupil deset metrů dozadu a zvedl ruku, aby zabránil své nové známé ho následovat. *Ta ženská je zatraceně zvědavá,* napadlo ho, když zaznamenal, že stačila zkrátit vzdálenost mezi nimi, než se zastavila.

"Musíš být sám," naléhal Záviš, tentokrát už méně podlézavě, a řezavě dodal. "Dalších deset metrů. Pak zvedneš ruku a nedovolíš ji se přiblížit. Závisí na tom tvůj život, můj neopatrný pane řediteli."

"Jak jinak!" zabručel Medard, zatímco ho poléval studený pot. "Ty nebudeš mít nikdy dobré zprávy, co?"

*Samozřejmě, že ta ženská je problém,* pomyslel si. *Co jsem také mohl čekat? Kdo jsem já, aby mne uháněla kráska jako ze žurnálu?*

Zatímco couval, pěkně podél zdi, až k ptačí voliéře, kde na něho štěbetal jakýsi drzý pták, který se domáhal zrní, uraženě přemítal, zda opravdu je mimo svoji ligu. Byl trochu ješitný na svůj vzhled; poslední dobou zhubl, začal opět cvičit a díky pleťovým přípravkům, o které se s ním Záviš podělil, omládl. *Proč by se krucinál o mne nemohla zajímat fešná třicítka?*

"Jsem sám," řekl nakonec. "Stačí?"

"Vidím tě na kamerách. Stačí."

"Co se děje?"

"Dřív než ti odpovím, můj drahý řediteli, můžu mít otázku?"

Závišův hlas zněl velmi jízlivě. Medard si ho představil, jak se baví, usazený v pohodlí své pohovky, a sleduje jeho tápání na pouliční kameře.

"Ne, nemůžeš," odsekl. "Je mi jasné, na co chceš zeptat. Chceš se mne zeptat, proč jsem na ulici, místo abych trávil čas s ubrečenou Libuší Ťavolovou, jak jsme se dohodli. Nemám pravdu?"

"Ani trošku," ujistil ho Záviš. "Vždycky jsem obdivoval, když mí spolupracovníci projevili notnou dávku samostatnosti, která je mohla zabít. Sebevražedné sklony lumíků mne vždycky fascinovaly. Jsi zkrátka muž mnoha žen. Kdo je ten sexy vamp?"

"Olga Kubaljaková," odpověděl Medard. "A jsem si jistý, že o ní víš víc než já."

"Něco málo," souhlasil Záviš. "Mohl bys ji nazvat mou kolegyňkou."

"Pracuje pro tebe?"

"Rozhodně ne. Pouze pracuje v podobném oboru."

"Potížistka?"

"Kdepak. Potížisté se zaměřují na pracovní skupiny, kdežto ona svou péči věnuje jednotlivcům. Gratuluji, můj drahý řediteli, zdá se, že její zákazníci ji poštvali na tebe."

Při vzpomínce na Olžinu jemnou ruku Medardovi otrnulo. "Žádný problém. Kdyby se mne pokusila vyzvat na duel, zvládnu ji. V pěstním zápase ji rozmáčknu jako malinu."

"Proč by tě u všech všudy měla vyzývat?" užasl Záviš. "Máš snad dojem, že to, co předvádí, je pozvánka na souboj? Zrovna já bych tobě neměl napovídat, ale ona se tě snaží svést - takové ty běžné tetřeví tance, máchání pery, holá kůže a šepotání primitivních pudů."

"Aha, aha. Co se dá dělat!"

Medard si málem promnul ruce. *Jsem šťastně ženatý muž,* napomenul se. *Baronka Sylvie se nepočítá. I s ní jsem svým způsobem ženatý. Jakápak nevěra!*

"*Stultorum mater sempiter gravida!*"

"Cože?" Medard nesnášel cizojazyčné odbočky, ve který si jeho společníci libovali.

"Matka hlupáků je stále těhotná," vysvětlil Záviš. "Chci tím říct, že...."

"...že se jí rodí stále nové děti. A já mám být jedním z nich," zabručel Medard. "Nemusíš si dělat starosti. Ona by mne nesvedla. Malý flirt - proč ne, ale abych s ní vlezl do postele, ani náhodou. Nepodvedl bych Lauru."

"Ona by se tě neptala na názor," ujistil ho Záviš. "Má za sebou velmi úctyhodné skóre a při vší úctě, chlapíka jako ty si dá k snídani. Možná se ti zdálo, že ji odháníš, ale tvé tělo říkalo: Jsem tady a k mání, kdykoliv si vzpomeneš."

"Myslel jsem, že na řeč těla je odbornicí Lýdie?"

"Nemusíš být hned uštěpačný! Chtěl jsem šetřit tvoje city, ale můžeme mou snoubenku požádat o nezávislou konzultaci."

"Neobtěžuj se. I kdybych se s ní vyspal, pak co - Laura je velmi tolerantní, někdy až moc. Pořád hledá, jak by přinesla trochu vzrušení do našeho nudného života," dodal trpce. "Nejspíš by byla první, kdo by se pídil po pikantních podrobnostech."

"Ach, ty pikantní podrobnosti! Ty jsou vždycky stejné. Mohu tě ujistit, že s Olgou bys zažil něco, co s žádnou další ženou. Byl by to nezapomenutelný vrchol tvého postelového dovádění. Zaručeně."

"To je tak dobrá?"

"Kdo ví! Její smyslné kouzlo stojí a padá s pečlivým dávkováním jisté drogy. Vnutila by ti ji před samotným aktem, typicky ve sklenici s vínem. S každým opakováním bys chápal lépe a lépe, že bez ní už nemůžeš být. Jakmile by s tebou skončila a neměla by pro tebe použití - nebo její zákazník, sebevražda bývá zaručený lék na nešťastnou lásku. Velmi dobrovolně by ses odebral na druhou stranu, lumíku můj zamilovaný."

"Nezabil bych se. Mám rodinu a děti."

"Ani by sis na ně nevzpomněl. K jejím největším úspěchům patří i stříbronosové, kteří si dávkovali modré pilulky. I ty svedla, využila a opustila, ty bys byl lehký zářez na pažbě."

"Ještě něco?" zeptal se Medard napůl vyděšeně a napůl otráveně.

"Snad ano. Taková sentimentální libůstka. Ráda navštěvuje pohřby svých milenců."

"To sis vymyslel!"

"Kéž by! Považuji takový přístup za velmi neprofesionální z její strany," podotkl Záviš znechuceně. "Číst její záznamy mne dráždí. Ve své kariéře nasekala tolik chyb, že se je s podivem, že ještě dýchá." 