
Napůl zahanbeně a napůl pyšně, Juraj shrnul svá poslední dobrodružství. Když vyprávěl o omračujících účincích Revizorčina šarmu, trochu se zadrhl, ale přesto nic nevynechal.

"Ona jde po tobě, Záviši," podotkl. "Chce mít bratra u sebe. Proč jsi vůbec zůstal v lese?"

"Právě proto."

"Ty jsi tušil, že bude dělat problémy?" zeptal se Juraj ohromeně.

Záviš se ušklíbl.

"Ano, jsem vševědoucí," řekl. "Ne, nic jsem netušil. V lese jsem zůstal, protože odejít by znamenalo přestat si hrát na lesapána."

"Tvoje monstra tě potřebují?"

*To zní, jako by ses ptal na mé ubohé děti!* zasmál se v duchu Záviš.

"My potřebujeme je," řekl nahlas. "Mechový kopec by mohl padnout, kdybych se nedržel poblíž. Sám baron nevidí svou situaci růžově. Ale zpět k tvojí otázce. Zůstal jsem v lese, abych nám zajistil ústupovou cestu. Po Lištičce jde sekta **Devíti draků*. Nikdo ji nebude pronásledovat mezi monstra."

"Dokázala by mezi nimi vůbec přežít?" zeptal se pochybovačně Juraj. "Každý není jako ty, napůl, ehm, ještěr."

"Dlouhodobě určitě ne. Ale umím ji bezpečně doprovodit na Mechový kopec."

"Jak vysvětlíš její přítomnost baronce?"

"Lištička si poradí," pokrčil Záviš rameny. "Ale tady předbíháme. Předpokládám, že Lištičce chrám bohyně Lady zajistí bezpečí. Větší starosti mám o tebe."

"Ano, Revizorka je problém," připustil Juraj.

"O ní nemluvím."

"Pak tedy Anjelika? S ní si nedělej starosti, já si poradím."

"Ani tvá sličná Anjelika mne netrápí," napomenul ho Záviš. "Bylo by myslím urážkou tvého výcviku předpokládat, že neporazíš jejího snoubence s mečem v ruce."

Pokud šlo o bojová umění, Juraj patřil mezi slušné amatéry. Ve Hře ale neexistovaly simulační tréninkové programy, proto slušný amatér v realitě se mohl stát nadprůměrným šermířem ve Hře. Když se pak připočetly baronovy silové techniky, Juraj s Žaludem tvořili těžko porazitelnou dvojici.

"Pak tedy ten cukrář," zkusil Juraj.

*Jak dlouho budeš tancovat kolem horké kaše?* pomyslel si Záviš. *Oba víme, koho jsi vynechal.*

"Hrdlička?" zeptal se nevěřícně Juraj. "Nemožné!"

"Samozřejmě, nemožné," trpce souhlasil Záviš. "Byla to sice ona, kdo ti ty bílé hadry vnutil, ale z ničeho bych ji nepodezíral."

"Neměla na výběr."

"Neměla? Chudinka koktavá. Zalykali jste se nad ní s Žaludem soucitem a ona vás dotlačila, kam potřebovala."

"Nabízela nám kudy utéct!"

"Měla tě přečteného jako knihu. Věděla, že odmítneš. Poslední kavalír a trouba."

"Ty si myslíš, že pracuje pro Revizorku?"

"Pro naši připitomělou krásku? V žádném případě. "

"Pro koho tedy?"

"Pro velectěnou paní gubernátorku," vyplivl Záviš. Při vzpomínce na tu chladnou ženu pocítil dávno zapomenuté chvění, byla to soutěživost. *Soupeř hodný naší čepele,* oslovil malou vílu. *Jsi vzrušená jako já?*

"Nebylo by krucinál přirozenější, kdyby vás vzrušovaly kalhotky naší zrzky?* odsekla a zmizela v podlaze, ze které se vynořila. Po ní zůstal nápis na hladině bažiny:

NEMÁM NA VAŠE LASKOMINY ANI CHUŤ, ANI ČAS! BOJUJI TADY ZATRACENOU VÁLKU!

"Pro velectěnou paní gubernátorku?" opakoval Juraj a celý se zmenšil. I Žaludova démonická matka se gubernátorky bála. Něco z toho strachu proniklo do reality.

"Neoslovovala tě Revizorka tvým příjmením?" nadhodil Záviš. "To je zvyk, který přebrala od ní. Obdivuje ji do poslední maličkosti. Jsem si poměrně jistý, že naše velectěná tahala za nitky, když ji na tebe poslala. Nakonec, že budu nádoba pro vylíhnutí jejího bratra, byl také její nápad."

"Ale Hrdlička!"

"Ale Hrdlička co?"

"Nikdo nemohl tušit, že si půjdu koupit nový plášť."

"Celou dobu jsi byl pod dohledem. Tolik by ti mělo být jasné. Revizorka věděla o sličné Anjelice, někoho na tebe nasadili. A jestliže Revizorka dokáže mužům kolem sebe udělat z mozku želatinu, považovals by za přehnané, kdybych předpokládal, že ti někdo nenápadně vnukl ten fantastický nápad zapadnout do obchodu, který je zjevně nad tvé finanční možnosti? Oprav mne, pokud se mýlím, ale nakupovací mánií trpí tvá sestra, nikoliv ty."

"Ale!"

*No tak pověz to,* vybídl ho Záviš. *Odmítni mne. Tvoje sestra ti dala nápovědu. Paranoia. Stihomam. Konspirační teorie. Cokoliv.*

Ale Juraj jen zavrtěl hlavou. "Chápu, že s takovým předpokladem musíme pracovat. Ale co když se pleteš?"

"Nestane se nic hrozného, pokud budeš Hrdličku bezdůvodně podezřívat. Co oči nevidí, to srdce nebolí. Buď opatrný, našlapuj jako kocour, vždycky připravený utéct. Nakonec, já ti nevyčítám, že tě velectěná gubernátorka dostala. Alespoň máš malou šanci na přežití."

"Proč?"

"Protože pro ni nemáš význam v roli obětovaného pěšáka. Jenom někdo tak naivní jako Revizorka si může myslet, že mne tímhle způsobem vyláká z nory."

"Oč tedy jde?"

"Nevím, opravdu nejsem vševědoucí," zasmál se Záviš. Přirozeně, on sám měl několik pracovních teorií, ale ty musely počkat. V žádné z nich ale nepočítal s Jurajovou předčasnou smrtí.

"Takže mi nehrozí nebezpečí?"

"Vůbec žádné," ušklíbl se Záviš, kterého pobavilo, jak snadno Jurajovi odlehlo. "Když nebudeš počítat cukráře, kteří ti chtějí otrávit jídlo. A bandu nájemných zabijáků, vyslaných žárlivými seladony. Jinak mne nic nenapadá.

"Kde jsou pak ty moje vyšší šance?"

"Gubernátorka tě bude do určité míry chránit. Bude tě sledovat. Podle mého názoru tě chce zkoušet, jako zkoušela mne. Nepostaví tě před úkol, který bys nezvládl."

Juraj se vyděsil.

"Po tobě chtěla srdce megamamuta," řekl. "Co bude chtít po mně?"

"Srdce krásné Anjeliky, počítám."

"Cože? Já bych nikdy ženu nezabil."

"To je odporný šovinismus," napomenul ho Záviš. "I zabíjet musíš bez rozdílu rasy, pohlaví a věku."

"Bez těch žertů, prosím."

*Jenomže já nežertuji