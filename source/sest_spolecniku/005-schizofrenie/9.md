# Jak zblbnout ve dvou krocích?

Na rozdíl od bitek v klecích, které neměly jiný rozměr než krvavou řezničinu, o které jejich nekritičtí obdivovatelé tvrdili, že jde o vrchol bojových umění, duely mezi občany měly prověřit nikoliv schopnost porazit, ale schopnost zvítězit.

Pro každou stranu existovat způsob, jak se zesměšnit. Vyzyvatel se považoval za na hlavu poraženého ne tehdy, kdy se skácel v krvi, ale tehdy, kdy bylo zřejmé, že si ukousl více, než dokázal užvýkat. Jestliže by Lýdie Krajcarová prohrála s Karolínou Drbohlavovou, pak skutečnost, že vyzvala bronzáka a prohrála, by ji dokonale znemožnila.

Její soupeřka neměla tolik co ztratit. Naopak, vítězstvím by získala, kdežto porážku, pokud by nebyla příliš drtivá, by jí korporace mohla odpustit. Ale i v porážce musela vyzvaná prokázat *forte* v druhu souboje, který se zvolila.

*S největší pravděpodobností nemůže tahle Karolína pochopit, proč po ní Lýdie vystartovala,* pomyslel si Záviš, když s úlevou zaznamenal, že pozornost davu se odvrátila od jeho jizev. *Stejně jako já.*

"Za svůj krátký život jsem se tolik nestyděla," brblala malá víla. "Běhat kolem s kalhotami na půl žerdi! Dost pochybný způsob, jak se vyšplhat na společenský vrchol. A já jsem údajně zakrslá blbka. Co jste potom vy? Gigantická ostuda?"

*Pravděpodobně,* souhlasil Záviš nepřítomně, jak sledoval Lýdie a její soupeřku jako krouží kolem sebe. *Až skončíš s nářkem, můžeme začít s operací Sklizeň?*

"Sklizeň? Mám ji uloženou pod Nestydatý vyděrač."

*To bude ona. Přečti mi dopis, který jsi sesmolila.*

"Budete valit bulvy," nafoukla se malá víla. "Přihlásila jsem se na kurz tvůrčího psaní a ve volném času čtu světovou prózu."

*Pane na nebi!* vzdychl si Záviš. *Co napsat příručku Jak zblbnout ve dvou krocích? Základ bys měla hotový. Nešetři mne a čti!*

Malá víla svůj přednes doprovázela venkovskou vizualizací, na které špinavý tlustý vepř blaženě chrochtal a požíral bílé koule, čímž nejspíš hodlala naznačit, že hází perly sviním.

"Vážená paní," deklamovala, v ruce kord a na hlavě širák s bílým perem, "byť jsem muž povahy chladné a netečné, nemohl jsem přehlédnout, s jakým nedostatkem slušného vychováním se opovažujete komentovat jizvy na mém těle."

*Slušné vychování?* ušklíbl se Záviš. *Stříbrní neví, co to je. Měla bys jim přiložit heslo ve slovníku. Máš nahrávky, doufám, kde na mne hulákají. Přilož je také.*

"Dovoluji se vás upozornit," pokračovala malá víla a zle se na něho podívala, "že tyto jizvy jsem získal ve službách národu. Jako ocenění mé osobní oběti jsem obdržel vysoké státní vyznamenání. Proto tím, že urážíte mne, urážíte celou naši společnost."

*Někdo by namítl, že naše společnost má hroší kůži příliš tlustou, aby ji kdokoliv dokázal urazit,* ozval se Záviš. *Ale pokračuj! Pokud jim tohle pošleš, budou si po zásluze myslet, že jsem nebezpečný šílenec.*

"Proto nemám jinou možnost, než se s vámi utkat na poli cti. Je na vás, abyste si zvolila způsob a čas našeho setkání. To bude také, dovolte malé varování, časem, kdy skončí vaše kariéra. Vrozený útlocit mi brání, abych dovolil člověku vašeho ražení pošlapávat hodnoty, které jsou mi svaté."

*Dumas starší by zaplakal, kdyby slyšel, že mu po hrobě šlape i umělá inteligence. Pošli jim i mé oficiální resumé. Na tenhle druh zapůsobí víc než ty tvoje nabotnalé kecy. Nezapomnělas na doušku?*

"Ne," odvětila malá víla s nechutí. "Ale kazí umělecký dojem mého snažení."

*Umělecký dojem kazí právě tvoje snažení,* ujistil ji Záviš bezohledně. *Čili?*

"Očekávám vaši protinabídku," uzavřela malá víla s odporem. "Aneb jak se z ušlechtilého hrdiny stane sprostý kšeftař. Kolik mám chtít?"

Záviš se zamyslel.

*Vysvětli jim,* navrhl, *že pod padesát tisíc nepůjdu. Ty bázlivější chytni pod krkem a zkus se dostat na stovku. Když pošlou peníze, duel nebude. Pokud ne, čeká mne pár nepříjemných povinností. Doufejme, že Lýdie dnes katastrofálně nevybouchne. Dost by tím oslavila dojem, kterým chci zapůsobit. Nechápu, co to do ní vjelo. Nepřišla mi jako typ, co se požene do souboje.*

"Třeba doufá, že, když jí ta milá dáma roztříská hlavu, skončí její noční můra."

*Jaká noční můra?*

Před malou vílou se objevily dřevěné dveře, které otevřela mávnutím kouzelné hůlky.

"Copak jste zapomněl?" optala se - a než za sebou zabouchla, jedovatě vypálila: "Ta nebohá holka se s vámi zasnoubila." 