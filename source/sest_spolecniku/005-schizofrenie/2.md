#

Další cesta probíhala jednotvárně, občas přerušená útokem šelem, ale nikdy ne v takovém rozsahu, jako byl útok mrákotlivých varanů. Podle plánu mělo procesí dorazit na bezpečné, ohrazené odpočívadlo, kde se mělo přespat.

S blížícím se večerem, Světlana i Gabriela viděli, že Juraj je stále nervóznější a nervóznější. Světlana a spol tušili, že sotva se Juraj odhlásí ze Hry, jeho alter ego ztratí hlavu a pokusí se zažít s ženou, která ho neustále pronásledovala vábivými pohledy, milostné dobrodružství.

"Co s ní provedeme?" zeptala se Světlana. "Třeba jí křivdíme. Možná ho chce jen uhnat."

"Zabít ji nemůžeme," poznamenala Gabriela nevzrušeně. "Zaplatila za naši ochranu a otcova pověst by utrpěla, kdyby se jí něco stalo. Už tak jsme ztratili dva."

"Zabít? Nechtěla jsem ji zabít a ani jí ublížit."

"Neřekla ti matka, že máš být nelítostná?"

"Pochybuji, že chtěla, abych vraždila lidi nalevo napravo," odsekla Světlana.

*Navíc,* pomyslela si, *moje kopretinka není ten typ!* Být rozpolcená na dvě osoby nepřinášelo samé výhody. Zatímco bylo pohodlné přenechat vedení alter ego ve chvíli, kdy si nebyla jistá v kramflecích (jako jízda na koni nebo používání medicínské berle), ne vždy si ale mohla dělat co chtěla.

Přirozeně, zabíjet nevinné nepatřilo mezi povyražení, které si hodlala dopřávat. Ale její alter ego bylo do sebe zahleděné ťululum, zoufale neschopné jakékoliv akce.

"Budeš si ji muset vzít na starost ty," podotkla Gabriela.

"Já?"

Gabriela kývla bradou směrem k medicínské berli. "Mám plán. Jakmile dorazíme na odpočívadlo, bude ta holka  potřebovat ošetření. Ujmeš se jí a uspíš ji až do rána. I náš drahý bratr bude mít utrum."

"Nevypadá, že by potřebovala ošetření," poznamenala Světlana, když sledovala vesničanku, jak si hrdě vykračuje a culí se na rudého Juraje, který se pozoruhodnou náhodou ocital v její blízkosti. "Přijde mi zdravá až moc."

"Ovšem tvůj bratr ztrácí kontrolu."

*Můj bratr, nikoliv náš bratr,* uvědomila si Světlana. Zdálo se, že Jurajovo alter ego skutečně touží, aby se vášnivá noc uskutečnila, a to do takové míry, že odstavovalo skutečného Juraje od kormidla.

"Jak jsi na tom ty?" optala se Gabriela a nenápadně ukázala ke svému spánku.

"Podobně," přiznala Světlana. "Naštěstí moje uvadlá kopretina drží své primitivní pudy na uzdě. Dává přednost utápění se v sebelítosti."

"Kopretina?" Gabriela se usmála. "Pokud ty máš uvadlou kopretinu, pak s kým se potýká tvůj bratr?"

"S naběhlým žaludem," mrkla Světlana a obě se rozesmály.

"A co ty?"

"Já?" Gabriela zaváhala. "Na mojí straně je všechno v pořádku. Vysvětlím později," dodala významně. "Až padne noc."

*Až padne noc? Tedy až se odhlásíme?*

"Chápu," kývla Světlana, zvědavá, co se bude dít dál. Juraj zatím bojoval, co mohl, ale příliš se mu nedařilo. Jeho rozštěpená osobnost, kdy se jednou snažil dostat k ženě s nůší, aby vzápětí zběsile odcválal, vzbuzovalo pobaveni, které Světlanino druhé já neslo velice nelibě.

*Ještě chvilku pokračuj,* pomyslela si, *a vyprovokuješ mne.*

Ale věrná své mdlé povaze, zůstala jen u plánů, které hraničily s fantastickou nepravděpodobností. Představovala si, že ženu zastaví a udělá jí kázání, které si vesničanka vyslechne s vážnou tváří, aby se pak zkormouceně omluvila světu kolem za zesměšnění baronova syna.

*To jako vážně?* spráskla ruce skutečná Světlana, kterou takové vývody stejnou měrou bavily i dráždily. *Není divu, že baronka má raději mladší dceru.*

Rozhodla se, že čím dříve se naučí zdejší Světlanu ovládat tím lépe. Bohužel ale, čas nebyl na jejich straně. Kvůli zdržení, které způsobili mrákotlivý varani, se posunul jejich harmonogram, takže plánovaný příjezd na odpočívadlo spadal k šesté hodině, tedy k době, kdy mělo dojít k jejich odhlášení ze Hry.

*Konečně!*

Bylo tři čtvrtě na šest, když se před procesím objevila dlouhá kamenná zeď odpočívadla, vybudovaného na mýtině o velikosti fotbalového hřiště. Zdejší osádka, když poznala barona z Mechového kopce, otevřela bránu a její velitel podal varovné hlášení o aktivitách v Lese roztomilých kulíšků.

"Příliš pozdě, můj milý příteli," zaburácel baron, seskočil z koně a poplácal velitele důvěrně po zádech. "Cestou jsme se rafli s hejnem přerostlých ještěrek, když nebudu počítat další havěť. Ztratili jsme dva vesničany."

"To nerad slyším, ctěný pane," zamračil se velitel. "Jestliže jste měl potíže vy a vaše družina, ostatní čeká masakr. Ať už se v lese stalo cokoliv, situace se hned tak neuklidní. Pokud by naše odpočívadlo navštívil lesapán, najdete po nás jenom rumiště."

*Lesapán? Pán lesa? Megamamut? Monstrum vyšší než stromy?*

Zdejší prostředí vzbuzovalo hrůzu samo o sobě, takže představa obludy biblických rozměrů, zejména, když mezi člověkem a netvorem stála pouhá zeď, vyvolávala ve Světlana jiné pocity, než když v bezpečí kuchyně poslouchala Medardův souhrn Lýdiina a Závišova dobrodružství.

I na ostatní dopadla tíseň, proto se nahrnuli do rozevřených vrat, aby měli alespoň iluzi bezpečí.

"Netlačte se, postupujte jednotlivě," křičeli baronovi vojáci, mezi nimi i výběrčí Ignác s Jurajem.

"Výborně," ozvala se Gabriela, "nyní máme příležitost."

Nasměřovala hřebce do zástupu, jako by chtěla přispět k všeobecnému úsilí, ale ve skutečnosti vytlačila ženu s nůší na okraj davu, kde ji obratným manévrováním nutila ustupovat mimo hlavní proud.

"Ctěná slečno, opatrně!" křičela vesničanka. "Udupete mne!"

"A byla by to škoda?" opáčila Gabriela, když viděla, že jim nikdo nevěnuje pozornost. Obě se ocitly v příšeří, mezi ubytovacími  



 
 