#

"A co svatba? Kdy bude?"

*Moje kancelář se změnila ve žvanírnu,* pomyslela si Lýdie, napůl nespokojeně a napůl užasle, když před ni mladá a ochotná studentka postavila šálek čaje a  radostně zatleskala rukama. "Já svatby miluji. Bílou barvu obzvlášť!"

"Na východě bílá barva symbolizuje neštěstí," řekla Lýdie. "Děkuji, Aničko. Jsi moc hodná!"

*Kde ses tu vůbec vzala?* napadlo ji, když ochutnávala svůj čaj. *Tahle Anička má vzácný dar se vetřít tam, kam nepatří. Připomíná mi Jakuba Lízala, pouze v dívčím provedení.*

Lýdii byla Anička bytostně nepříjemná, ale nemohla jí upřít, že se snaží. *Ovšem snaží se proto, aby nemusela Gabriele pomáhat s jejími experimenty. Ne každý je ochotný si nechat zadek zmalovat na modro!*

Kdyby nebyla zima a okna byly otevřené, Lýdie by slyšela výkřiky bolesti ze spodní laboratoře. Ale i takhle měla dojem, že k ní zaznívají vysoké výkřiky ubožáků, které Gabriela a její pohůnci *tvářeli* pomocí rákosky.

*Čím víc Gabriela splývá se svým druhým já, tím se stává krutější! Ale nedá se popřít, že má výsledky!*

"Neměla by ses vrátit?" zeptala se Aničky. Ta zbledla tak, že vybledly i pihy její tvářičce ve tvaru srdce.

"Gabriela řekla, že vám mám pomáhat," namítla rychle.

"Proč tam chodíš, když se bojíš?" zeptala se Lýdie přímo. "Co má dcera provozuje, není pro každého."

*Moje dcera!* napadlo ji. Ta slova sebou nesla teplé vzrušení rodiče hrdého na potomka. *Jak snadné je adoptovat nadaného jedince a živit se jeho úspěchy!*

"Já se nebojím. Jen špatně snáším výcvik. A Gabriela..."

"Gabriela co?"

"Je moc přísná. Není se mnou spokojená," vyhrkla Anička. "Ale já se opravdu zlepšila! Jenomže pro ni to není dost!"

*Samozřejmě, že pro ni to nikdy nebude dost,* napadlo Lýdii napůl hrdě, napůl trpce. *Jak bys kdy mohla uspokojit očekávání génia? V porovnání s ní trpíš duševní nedostatečností. Jako my všichni!*

Z toho mála, co pochopila o Gabrieliných aktivitách, věděla, že Anička patřila mezi první studenty, kteří se odvážili přijít. Když se do náboru vložila bohyně Trojáková, zastínila ji várka nových talentů a Gabriela o Aničku přestala mít zájem.

*Ovšem, my dvě máme jednu věc společnou, jednu nechuť k jisté osobě,* pomyslela si Lýdie. Schválně se zeptala: "Co Světlana? Už přišla?"

"Trojáková?" vyplivla mladá studentka se odporem, který se Lýdii velmi zamlouval. "Ta se stará jen o dementy!"

"Dementy?"

"O takové jako je Kuňkal a spol. Nebo o ty, kterým říká *Předposlední*. Vůbec nechápe, oč Gabriele jde! Má ze všeho ohromnou švandu!"

"Kdo je Kuňkal?"

"Naprostý kretén! Fakt! Prý je autista. Na universitu se dostal v programu pro postižené, aby naplnil nějakou kvótu. Ten kluk je psycho, stačí se na něho podívat. Jde z něho strach."

I když se Lýdii protivilo Aniččino příkré hodnocení, musela souhlasit. Světlanu poslední dobou doprovázel velmi podivný zakrslý student, který neuměl ani slušně pozdravit. Působil skutečně zaostale.

*Když téhle Aničce nabídnu útočiště, bude mi podávat zprávy. Navíc vaří slušný čaj! Jsem já to ale nebohá duše! Sotva se zbavím jednoho **patolízala**, získám jiného.*

Náhle se divoce rozesmála: "Pato-**Lízala**! Lízala! Hahaha!"

Přepadl ji záchvat smíchu. Přes veselí, které z ní tryskalo všemi póry, vevnitř se vzedmula úzkost. *Zabije mne špatný vtip? Zavraždí mne, že jsem přestala brát modré pilulky? A ta holka na mne bude zírat? Dusím se, dusím se! A ve špatné společnosti!*

Přes počáteční ohromení, Anička reagovala rychle. "Žádný strach, paní ředitelko, já vím co dělat," vykřikla a sáhla do kapsy. "Gabriela mi pro vás dala inhalátor."

*Inhalátor? Copak jsem astmatik?*

Přes uslzené oči zalykající se Lýdie sledovala, jak Anička panikaří a prohledává kapsy.

"To-to přej-přejde!" napřáhla ruku, aby neohrabanou samaritánku zarazila. "Neo-neobtěžuj se!"

*Zatím jsem vždycky přežila!*

Rozumem chápala, že záchvat smíchu pomine, ale pocit vyraženého dechu a staženého hrudníku, který jako by se odmítal roztahovat, násobil smrtelnou úzkost. Celou ji zalil studený pot.

Mezitím Anička našla, co hledala, skočila přes stůl, shodila složku s dokumenty, vylila zbytek čaje a pokoušela se strčit náustek inhalátoru do šklebících se úst.

"Nech, nech toho," zasípala Lýdie. "Vy-vyrazíš mi zuby! Hahaha! Dej, dej to sem!"
