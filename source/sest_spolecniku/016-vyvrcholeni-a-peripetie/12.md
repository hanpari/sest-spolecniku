#

"Za jiných okolností," řekla Leonora, "bych si užila tvé roztomilé hraní na nedostupnou pevnost, mladší slečno z *Mechového kopce*, ale obávám se, že ubohý poblázněný Gottfried měl pravdu. Dochází nám čas."

Z portálu, který byl nyní plně otevřený a zlověstně zářil, se vynořily první postavy. Nebyly to ale lidé, nýbrž stvoření, jaké Gabriela ještě neviděla. Jako by někdo zkřížil člověka a zvíře, nechal tvora vyrůst do tří metrů a obdařil ho přehnanou svalovou hmotou.

*Naše teorie in promptu evoluce dostává na frak,* pomyslela si Gabriela. Až dosud se se Světlanou domnívaly, že urychlený vývoj, kterým zdejší živočichové podléhají, má základ ve fyzikálních a biologických zákonech - pokud by přimhouřily obě oči.

Ale obří kříženci lidí a zvířat vypadali jako slepá větev, umělý výtvor šlechtitelského programu, cosi neživotaschopného samo o sobě, genetický omyl podobně jako sterilní *ligeři*, potomci lvů a tygřic, kteří se bortí pod vlastní vahou.

"Bestie," vykřikl kdosi. "Zabte je!"

Svědčilo o síle Revizorčina kouzla, že se první vlna nadšenců vrhla na zvířecí titány, aniž by brala v potaz vlastní bezpečnost. Bestie svíraly v tlapách hrubé sekery, kterými dokázaly rozseknout člověka vejpůl. Ale ani ony se neuměly bránit zfanatizovanému davu, který je doslova zalehl.

Gubernátorka, stále usazená na zlatém trůnu, scénu sledovala s lhostejností televizního diváka, jako by se krvavá jatka neodehrávala několik metrů od ní.

"Mladší slečno z *Mechového kopce*," naléhala Leonora. "Rozhodni se!"

"Ano, Gabrielo," ozvala se Kudlanka. "Věř nám! Nikdo z nás se nechce dostat do blízkosti bestií. Pokud zvítězí, budeš si přát, abys byla mrtvá."

"Revizorka přitáhne nás všechny, stejně jako přitáhla Gottfrieda a ostatní," doplnila Leonora. "Klidně nás obětuje, aby zachránila milovanou gubernátorku. Takové případy se už staly."

"Tak jděte k profesorům," odsekla Gabriela. Divokou krev, kterou zdědila po matce, vyhlídka na bitku s bestiemi lákala. "Já se půjdu bavit."

*Jsem vážně cvok,* pomyslela si. *Kdokoliv s kapkou zdravého rozumu by odolal.*

"Profesoři slouží gubernátorce," vysvětlila Leonora trpělivě. "Když bude nutné, půjdou na smrt s námi. Já jsem příliš mladá, abych se nechala vesele obšťastňovat zrůdami."

"Vesele obšťastňovat?"

Kudlanka nevydržela mlčet.

"Víš, čemu se říká *toxická maskulinita*?" ozvala se uštěpačně. "Tady ji mají *feministky* v plné kráse. Věř mi, Gabrielo, jsem tady déle než ty a slyšela jsem spoustu nepříjemných historek. Bestie jsou primitivní svaly plné hormonů, jestli mi rozumíš."

*Už zase ses prořekla,* napadlo Gabrielu. Nemohla si nevšimnout, že i přes napjatou situaci, Leonora zbystřila, když zaslechla výrazy jako *toxická maskulinita*, *feministky* a i to, že je *Kudlanka tady déle*.

*Vznešené rody vědí, co je posedlost. Možná má podezření, možná se jí Kudlanka svěřila. O to víc si musím dávat pozor, abych já neuklouzla.*

"Přestaňme se doprošovat," ozvala se druhá z Leonořiných pobočnic, která doteď dohlížela na celou skupinu, aby se ta nerozutekla. "Ta divoška se dá koupit. Táhne se s tlustým Bachanem kvůli penězům. Prostě jí zaplatíme. Kolik chceš, výtržnice?" zeptala se pohrdavě. "První slečna z *Podlubí a Mrzce* ti prokazuje čest, tak se snaž vyhovět."

"Každý má cenu. Nemá-li cenu, je bez ceny! Nu dobrá, první slečno z *Podlubí a Mrzce*, smíš si mne koupit," řekla Gabriela a položila dlaň na tulipánové šaty Leonory. "Jsem divoška, vždy a všude. Žádné hlouposti! To je pěkná *psychoaktivní* látka. Pochybuji ale, že tě ochrání před mými nehtodrápy. Rozumíme si?"

"Naprosto! Budu opatrná, jako někdo, koho se dotýká jedovatá zmije. Jaká bude cena? Sotva budou stačit stříbrné tolary. Kolik tedy zlatých hřiven?"

"Žádný strach. Platit bude Kudlanka."

"Kudlanka?"

"Má něco, co se mi hodí."

"A to je?"

"Jméno."

"Jméno? Jaké jméno?"

"Ty jsi vážně cvok!" ozvala se Kudlanka rozčileně. "I kdybych chtěla, dobře víš, že nemůžu. Pravidla neobejdu."

"Pravidla se dají obejít docela snadno," namítla Gabriela. Celou dobu se soustředila na Leonoru. I přes naléhavou situaci, Leonora poslouchala velice zaujatě. *Kolik toho ví? Jistě, my o Hře nesmíme mluvit, ale bylo by poučné se dozvědět, jak zdejší lidé rozumí posedlosti. Kdo si myslí, že vchází do jejich těl?*

"Proč chce znát její jméno?" zeptala se zmateně druhá pobočnice. "Sice si říká Kudlanka, ale každý ví, ke kterému klanu patří. Stačí se zeptat toho trouby Bivoje."

Leonora ji umlčela rychlým gestem.

"Tiše, má milá. Ten rozhovor se nás netýká. O jaké ceně tady mluvíme?" zeptala se zvědavě.

"Nic, co bych si nemohla dovolit," ucedila Kudlanka skrz zaťaté zuby. "Musíš mi ale slíbit, že kdybych se změnila, kdybych... Kdybych zhloupla, povězme! Vzpomínáš si na naše setkání před rokem, Leonoro? Kdy jsi za mnou přišla s tím, že jsem tě příjemně překvapila?"

"Ano."

"Pokud najednou přestanu být sama sebou, slib mi, že to nenecháš být."

"Kdybys přestala být sama sebou?" zeptala se Leonora zvědavě. "Jak moc?"

"Dost, abys měla podezření. Alespoň ty ano."

Kudlanka vrhla přezíravý pohled na druhou pobočnici, která se zamračila. *Stejně jako Gottfried s Theodorikem, i ony spolu soupeří,* napadlo Gabrielu. *Možná že ta druhá byla donedávna první v pořadí, ale Kudlanka, nebo spíš Hráč v její hlavě, se ukázal být užitečnější. Jestliže gubernátorka oceňuje naše kvality, neměly by i velkorody sklízet Hráče? Zdá se, že o našem světě tuší velice málo.*

"Nebuď melodramatická," řekla nahlas. "Nehodlám tě odkrouhnout a pohřbít. Chci mít pojistku, nic víc."

"Já lhářka, ty lhářka," vrátila jí Kudlanka její slova. "Dám ti jméno pod jednou podmínkou."

"Jakou?"

"Že zakopeme válečnou sekeru. Už žádné další podrazy."

"Jaké podrazy?" opáčila Gabriela s kamennou tváří, i když se uvnitř zachvěla. "Ale budiž! Souhlasím. Dnes večer napíšeš cukříkům, že jsi jejich největší fanynka. To by mělo stačit."

"Hahaha!"

Druhá pobočnice, která skutečně nebyla nejbystřejší, se zachechtala, stejně jako ostatní, kteří ještě vydrželi. "Božidar bude nadšený! Jenom mu napiš hezké vyznání! Můžeš mu také masírovat záda."

Kudlanka pokrčila rameny a prohodila k Leonoře.

"Když se začnu chovat jako tahle pipka, budeš vědět, že se nevrátím. Dobrá tedy, souhlasím," obrátila se ke Gabriele. "Napíšu vyznání cukříkům pod svým pravým jménem."
