#

"Za jiných okolností," řekla Leonora, "bych si užila tvé roztomilé hraní na nedostupnou pevnost, mladší slečno z *Mechového kopce*, ale obávám se, že ubohý poblázněný Gottfried měl pravdu. Dochází nám čas."

Z portálu, který byl nyní plně otevřený a zlověstně zářil, se vynořily první postavy. Nebyly to ale lidé, nýbrž stvoření, jaké Gabriela ještě neviděla. Jako by někdo zkřížil člověka a zvíře, nechal tvora vyrůst do tří metrů a obdařil ho přehnanou svalovou hmotou.

*Naše teorie in promptu evoluce dostává na frak,* pomyslela si Gabriela. Až dosud se se Světlanou domnívaly, že urychlený vývoj, kterým zdejší živočichové podléhají, má základ ve fyzikálních a biologických zákonech - pokud by přimhouřily obě oči.

Ale obří kříženci lidí a zvířat vypadali spíše jako slepá větev, umělý výtvor šlechtitelského programu, cosi neživotaschopného samo o sobě, genetický omyl podobně jako sterilní *ligeři*, potomci lvů a tygřic, kteří se bortí pod vlastní vahou.

"Bestie," vykřikl kdosi. "Zabte je!"

Svědčilo o síle Revizorčina kouzla, že se první vlna nadšenců vrhla na zvířecí titány, aniž by brala v potaz vlastní bezpečnost. Bestie svíraly v tlapách hrubé sekery, kterými dokázaly rozseknout člověka vejpůl. Ale ani ony se neuměly bránit zfanatizovanému davu, který je doslova zalehl.

Gubernátorka, stále usazená na zlatém trůnu, scénu sledovala s lhostejností televizního diváka, jako by se krvavá jatka neodehrávala několik metrů od ní.

"Mladší slečno z *Mechového kopce*," naléhala Leonora. "Rozhodni se!"

"Ano, Gabrielo," ozvala se Kudlanka. "Věř nám! Nikdo z nás se nechce dostat do blízkosti bestií. Pokud zvítězí, budeš si přát, abys byla mrtvá."

"Revizorka přitáhne nás všechny, stejně jako přitáhla Gottfrieda a ostatní," doplnila Leonora. "Klidně nás obětuje, aby zachránila milovanou gubernátorku. Takové případy se už staly."

"Tak jděte k profesorům," odsekla Gabriela. Divokou krev, kterou zdědila po matce, vyhlídka na bitku s bestiemi přitahovala.

*Jsem vážně cvok,* pomyslela si. *Tolik lákadel, kterým by kdokoliv s kapkou zdravého rozumu odolal.*

"Profesoři oddaně slouží gubernátorce," vysvětlila Leonora trpělivě. "Když bude nutné, půjdou na smrt s námi. Já jsem příliš mladá, abych se nechala vesele obšťastňovat zrůdami."

"Vesele obšťastňovat?"

"Víš, čemu se říká *toxická maskulinita*?" optala se uštěpačně Kudlanka. "Tady ji mají *feministky* v plné kráse. Věř mi, Gabrielo, jsem tady déle než ty a slyšela jsem spoustu nepříjemných historek. Bestie jsou primitivní svaly plné hormonů, jestli mi rozumíš."

*Už zase ses prořekla,* napadlo Gabrielu. Nemohla si nevšimnout, že i přes napjatou situaci, Leonora zbystřila, když zaslechla výrazy jako *toxická maskulinita*, *feministky* a to, že je *Kudlanka tady déle*.

*Vznešené rody vědí, co je posedlost. Možná má podezření, možná se jí Kudlanka svěřila. O to víc si musím dávat pozor, abych já neuklouzla.*

"Přestaňme se doprošovat," ozvala se druhá z Leonořiných dívek, která doteď dávala pozor na celou skupinu, aby se ta nerozutekla. "ta divoška se dá koupit. Táhne se s tlustým Bachanem kvůli penězům. Prostě jí zaplatíme. Kolik chceš, ty výtržnice?" zeptala se pohrdavě. "První slečna z *Podlubí a Mrzce* ti prokazuje čest, tak se snaž vyhovět."
