#

Jiskření, které hrozilo, že přeroste v plnohodnotnou bitku, nakonec ukončil moudřejší, který ustoupil, totiž Medard. V nestřežené chvíli vykopl barona od kormidla a díky mnoholetým zkušenostem v usměrňování Laury a svých dětí se mu podařilo démonickou baronku ukonejšit.

Zdálo se mu ale, že Sylvie sleduje jeho akce s jemným pohrdáním, jako by tušila, že ten, kdo s ní manipuluje není její jednoduchý manžel.

*Projekce viny,* vzpomněl si na Závišovou ponaučení. *Protože nemáš čisté svědomí, myslíš, že všichni tě v duchu obviňují.*

"Je-li dáma v nesnázích, pak vyrazíme společně, můj drahý," řekla Sylvie, když sešla na nádvoří, oblečená ve svých kožených cestovních šatech - v ruce dlouhý a děsivý *psychoaktivní* bič, který se kolem ní vlnil jako živý had. "Připravte mi také koně. Ráda poznám tu, která ti tolik leží na srdci."

Baron se nenechal zastrašit a lhostejně mávl rukou v obrněné rukavici.

"Jak si přeješ!"

*Třeba obyčejně žárlí,* uklidňoval se Medard. *Proč ne, že ano! Je rozdíl, jestli si do postele baron dotáhne holku s vesnice, nebo se zapomene se švarnou urozenou vdovou.*

Pokud ale mohl soudit, Sylvie si urozenců mnoho nevážila, snad o trochu víc než *bezbarvých* vesničanů. Hrůzu a úctu v ní vzbuzoval pouze úřad gubernátorky. Šlo o projev nadřazenosti, který často pozoroval Světlany a Gabriely - baronka soudila ostatní podle jejich myšlenkové dostatečnosti, a povětšinou je shledávala nedostatečné.

S oblibou říkala, že být zavřená na hradě nebo být v lidské společnosti ji přináší stejný pocit osamělosti, pouze to první je méně hlučné a protivné.

*Dobrá,* pomyslel si Medard, když ji pozoroval, jak nasedá na koně - on sám zpátky v bezpečí baronova podvědomí. *Já mám Lauru, která jako já není žádný **ajnštejn**. Ale jak baron přišel k tobě?*

I když příliš nerozuměl zdejší posedlosti šlechtitelskými programy, tolik chápal, že Sylvie mohla od život žádat víc, než skončit v zapadákově jako *Mechový kopec*.

*Leda že by hrála roli živočišná přitažlivost,* napadlo ho oblíbené Lauřino téma. *Špinavá láska? Mesaliance, které nemohla odolat! Zahodila budoucnost kvůli vzrušení z baronova těla? Nesmysl!*

***

Čekala je dlouhá a nebezpečná cesta. Nebezpečná nejen pro nástrahy, které přinášela divočina, ale i pro nebezpečí, kterému vystavili rodný hrad a vesnice, které měl *Mechový kopec* chránit.

*Opravdoví prvoci, ti zdejší lidé,* uvažoval. *Člověk nemusí být žádný velký stratég, aby ho napadlo, že když baron vezme část vojáků s sebou, oslabí obranu svého území. A to jen kvůli neznámé ženské, která je desítky kilometrů daleko. Není divu, že Sylvie je z manžílka nevrlá. A já jakbysmet!*

Při představě, že by veškeré úsilí, které hradu věnoval, padlo vniveč kvůli ubrečené Ťavolové a její vikomtese, měl Medard chuť záchranou akci odpískat.

*Jsi hlupák,* oslovil barona. *Máš krásnou ženu, nadané děti, tvoje jméno má zvuk - a co uděláš? Všechno zahodíš kvůli pitomým stavovským ideálům? Nikdo tě přece nenutil, abys ji zachránil. Záviš a jeho monstra už jsou na cestě. A že vikomtesu drží otrokáři? No a co, krucinál! Kdyby šlo o obyčejnou vesničanku, nemrkneš okem!*

Ale baron ho neslyšel. Bez zaváhání minul ceduli, která varovala před vstupem do lesa *Roztomilých kulíšků* a dychtivě se rozhlížel, zda nepotká monstra, na kterých bych zchladil vzrušenou krev. Usedlý život ho zjevně nudil, přítomnost nebezpečí z něj dělala na adrenalinu závislého blázna, který se cítí živý jen v přítomnosti smrti.

*Blbče!* komentoval znechucený Medard. *Nehorázný blbče!*

Jediné, co ho mohlo těšit, byla skutečnost, že rozhádaní manželé zapomněli na neshody a společnou rukou masakrovali každé monstrum, které jim přišlo do cesty.
