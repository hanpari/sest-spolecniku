#

Přišla dlouho očekávaná chvíle. Dveře paláce se otevřely, z nich se vynořil průvod služebníků oblečených v zářivé bílé. Služebníci nesli bohatě zdobený koberec, který od vrat až po vyvýšenou plošinu.

Po nich se objevila skupina čtyř vysoko postavených úředníků s maskami, kteří hrdě postavili na plošinu zlaté křeslo. Jednou ze čtveřice byla samotná Revizorka.

*Dokud cítím strach, je vše v pořádku,* pomyslela si Gabriela. *Horší bude, až budu toužit líbat jí nohy. Naštěstí stojíme od ní daleko.*

Nejvznešenější poddaní, kteří se nacházeli příliš blízko jejímu vlivu, rychle vyvolávali ochránce - pokud to ovšem uměli. Zbytek měl smůlu a vytrženě zíral na čarodějnou *Kirké*.

"Prosím, poklekněte," řekla Revizorka měkce. "Přichází naše velectěná paní."

Zbylí tři úředníci její slova zopakovali, ale nikdo je neposlouchal. Gabriela si všimla, že každý z nich je pozoruhodně krásný; ne jako Gottfried či Theodorik, ale klasicky krásný a odtažitý jako mramorová socha z muzea.

Někdo stiskl její dlaň. Byl to Bachan, který zcela ztratil svůj povznesený klid.

"Bude to poprvé, co uvidím samotnou gubernátorku," zašeptal. "Mám strach. Můžu se tě držet?"

"Nebuď jako malé dítě," napomenula ho, sama dost vyplašená a vděčná za ten dotek. "Neukousne tě!"

Když Záviš popisovala své střetnutí s gubernátorkou jako šachovou partii, mlčky předpokládala, že jde pouze o nadmíru inteligentní ženu. Nyní měla dojem, že Záviš je skutečně příliš otrlý, aby dokázal vnímat strach a chvění, které gubernátorka v poddaných probouzela.

Šla jako by se vznášela, víc sněhová vločka než hmotný člověk. Vlasy, řasy, roucho, nehty, vše dokonale bílé, studené a chladné, mrazivé do poslední podrobnosti. Její přítomnost svírala srdce a zamykala plíce.

Nikdo nevolal sláva; naopak, jak se blížila, lidé tuhli na kámen, uvěznění v pokorné póze.

"Vidím vás," řekla gubernátorka příšerně lhostejným a nezaujatým tónem, když se posadila do zlatého trůnu. "Triumf může začít. Pane Tajemníku, máte mé svolení."

"Jak si přejete, velectěná paní."
