#

Protože neměl tu pochybnou výhodu, že by jeho druhé já přebírala vládu nad tělem, když se dostal do říše Hry, Záviš se probouzel strnulý a s nevolností.

Většinou zůstával ležet ve svém vyhnanství v obývacím pokoji a hleděl do stropu, dokud se mu neustálil žaludek a hlavně nepřekonal nechuť, kterou cítil pokaždé, když se vracel do třikrát prokleté reality.

*Být tam je osvobozující,* pomyslel si, *zatímco být tady svazující.*

Nebylo mu ale dopřáno dumat nad okovy skutečnosti, protože z ložnice, kde spala Lýdie s Gabrielou, uslyšel zděšený nářek a pláč.

Vyskočil a zakopl o předmět, který na podlaze neměl co dělat a ve kterém rozpoznal elegantní přezůvky. Ty zde zapomněla Lýdie, když mu přála dobrou noc s polibkem; ten mu už dokázala věnovat, aniž by si každý z nich připadal vysloveně hloupě.

"K čertu!" zahulákal a vpadl bez klepání do ložnice, kde spaly obě ženy. Našel Lýdii, jak objímá Gabrielu, obě dvě ještě pod přikrývkou a s neupravenými vlasy.

Z nějakého důvodu Gabriela usedavě plakala. Když zahlédla Záviše, napřáhla k němu paže a zavolala: "Pane Ještěre, zachraňte mne! Nenechávejte mne s ní! Já nechci!"

*Ještěre?*

"Ty nejsi Gabriela?" zeptal se. *Zůstala baronova mladší dcera v těle i po probuzení?*

V zásadě proti mladé šlechtičně neměl námitky, protože souhlasil se Světlanou, že mladší dcera z *Mechového kopce* dodává Gabriele osobnost, která netečné černovlásce zoufale chybí. Na druhou stranu, baronova dcera byla jako neřízená střela.

"My jsme obě," zakvílela Gabriela, když ji neochotně chytil do náruče, takže se všichni tři ocitli v prohřáté posteli. "My jsme obě!"

"Řekla bych, že se ty dvě spojily," poznamenala Lýdie a zkoumavě si prohlížela dívčiny dlaně. "Všimni si prstů. Mají charakteristické pohyby podle toho, kdo je u kormidla. Teď trpí na solidní schizofrenii."

"Jsme obě," zopakovala Gabriela. "Máme strach."

"*Plural majesticus* si odpusťte," poznamenal Záviš, proti své vůli pobavený.

"*Plural co?*" zeptala se Gabriela nevinně.

"Královské množné číslo," vysvětlil. "Možná bys měla nechat naší Gabriele víc volnosti. Ona by věděla, o čem mluvím."

"Bojíme se obě. Ona tady není, že ne?"

"Kdo?"

"Ona!"

"Kdo je ona?"

Ani Záviš, ani Lýdie se neúčastnili událostí na kasárenském dvoře, proto netušili, co se ve Hře přihodilo.

"Revizorka!" vydechla Gabriela a skrčila se pod přikrývku jako malá holka. "Jestli mne Kudlanka najde, zabije mne!"

"Kudlanka? To šlo rychle," zabručel Záviš. "Dostali jsme ji?"

Když ho Gabriela upozornila, že ve Hře potkala další Hráčku, které se hloupě prozradila řečmi o Satanovi, Záviš usoudil, že bude nejlepší se Kudlanky zbavit *vypůjčenou sekerou*.

Protože Kudlanka udělala tu chybu, že se přiznala k obchodování s lidskými paměťovými krystaly, Juraj upozornil svou novou paní.

"Když skončil souboj," začala vyprávět Gabriela, "tak Revizorka prohlásila, že přišla zabránit odpornému zločinu."

"Souboj? Jaký souboj?"

"Mezi Azimírem a Jurajem."

"Ale ten byl naplánovaný na zítřek!"

"Také nás se Světlanou překvapilo, když nám Božidar řekl, že bude dnes," přikývla Gabriela, když se postupně uklidnila a převzala kontrolu. "Ale už jste si museli i vy všimnout, že čas plyne v našich světech různě a rozhodně ne přímočaře."

"V lese je den jako den," podotkl Záviš. "Má milovaná monstra neznají kalendář. I když se někdy velice snaží, aby mne oslnila svou nevšední inteligencí," dodal s úšklebkem. "Lesapánovi se každý hledí zavděčit."

"Kdo vyhrál?" zeptala se Lýdie napjatě. "Je Juraj v pořádku?"

"Byl úžasný," řekla Gabriela zasněně. "Kdybyste viděli, jak jeho šaty změnily barvu. Najednou byly celé bílé a my všichni jsme užasli. I Světlana mu záviděla."

"Čili je v pořádku," přeložila si Lýdie s úsměvem a přísně dodala: "Mluv prosím k věci. Ten Azimír? Juraj mu neublížil, že ne?"

"Azimír je pěkný hošan," kývla Gabriela nepřítomně. "I když do mé sbírky cukříků se nehodí. Jeho bratr Božidar je lepší kousek."

Lýdie spráskla ruce.

"Svatá prostoto!" stěžovala si. "Když jsou ty dvě pohromadě, tak hloupnou."

Ale zdálo se, že jí mírně připitomělá Gabriela vyhovuje lépe než odtažitý sirotek se sklony k autismu a na hraně geniality.

*Může být, že v ní hlupáček vzbuzuje mateřské city,* pomyslel si Záviš ponuře. *Až i já zblbnu kvůli psychoviru, pak mne bude vysloveně milovat.*

Nejraději by se vymanil z dívčí náruče a odešel si nasadit chytrou čelenku, ale Gabriela se ho držela jako klíště.
