#

Na vznášejícím se plátně se ukázala tato slova:

> Rozhodnutím Gubernátorského úřadu se uděluje všem studentům Akademie vyšších věd status ctěných občanů se všemi právy i povinnostmi.
>
> Velectěná gubernátorka Červánkového Města vlastní rukou

"Cože?" vyjekl kdosi.

"To není možné!"

I Božidar, do té chvíle povzneseně klidný, vykřikl: "To by se neodvážila!"

Jelizaveta Truchlivá vstala rychle od svého stolu a ukázala na něj svou holí, nyní viditelně rozrušená. Vzápětí se zkroutil do klubíčka a lapal po dechu.  Ať už profesorka provedla cokoliv, Gabrielin prográmek *Koupel ve žhavé lávě* byl oproti tomu slabý odvar.

"Pa-ne Bo-ži-da-re," řekla profesorka Truchlivá a třásl se jí hlas, "i jako syn vévody nejste ničím víc než ctěným občanem. Nemáte titul a nebude ho nikdy mít, jestliže  ještě jednou zpochybníte slova naší velectěné paní."

"Přesně tak."

I Jezabel Neškodná považovala za vhodné vstát. "Akademie vyšších věd je institucí pod správou gubernie," zahřímala. "Naše oddanost velectěné paní, včetně oddanosti našich studentů, stojí nad veškerou pochybnost. Pana Bachane, jsem si jistá, že nám ukážete příslušný odstavec."

"Ovšem, paní profesorko."

Nenadálý výbuch obou profesorek vyděsil kdekoho. Tlouštík rychle zalistoval ve své psychoaktivní knize a poslal na plátno krátký odstavec.

> Důvody k vyloučení:
> * úmyslné zmrzačení či úmyslné smrt,
> * hrubé porušení školního řádu,
> * zrada Gubernátorského úřadu...

"Děkuji, pane Bachane, to stačí," řekla profesorka Neškodná a posadila se zpět do své židle.

"I já děkuji," řekla profesorka Truchlivá a dodala: "Můžete pokračovat ve výkladu, pane Bachane. Studenti mé koleje mají možná dojem, že se jim dostane nějakých výhod na úkor ostatních. Ujišťuji vás všechny, že profesorský sbor se drží přísné nezaujatosti. Mou povinností není pečovat o ničí křehká ega."

*Panečku! Tolik k nepotismu!*

Gabriela si byla jistá, že Božidar a spol nečekali takové prohlášení. Pryč byla jejich povznesená nadřazenost, k jejímu uspokojení se tvářili zrazeně a vyjeveně.

"Pokud na tom záleží," zadrmolil Bachan, náhle také nervózní, "nabízím své právní služby. Poprvé zadarmo, podruhé za peníze. Kdykoliv mne můžete navštívit."

"Malý moment," zarazila Gabriela splasklého tlouštíka, "nechtěl jsi svědčit v můj prospěch?"

"Ano, omlouvám se. Čili kama-"

Gabriela se zamračila.

*On mi vážně chce říct kamarádko,* pomyslela si nespokojeně a mimoděk zvedla ruku s bičíkem. Bachan si ji změřil a došel k závěru, že z případného střetnutí by nemusel vyjít jako vítěz.

"Ctěná slečno," opravil se.

"Říkej mi jménem," navrhla mu. "Nedokázal jsi před chvílí, že jako studenti jsme si všichni rovní?"

"Ano, ale..."

"Ale co?"

"Já ho neznám," přiznal Bachan nešťastně. "Představila ses jako mladší dcera barona z Mechového kopce," připomněl jí.

"Aha. V tom případě pokračuj," pobídla ho, aniž by mu jméno prozradila. Druhá z Gabriel nevyznávala hodnoty rovnostářské společnosti o nic víc než Božidar a proto ráda využila příležitost Bachana usadit. Proti vůli gubernátorky se ovšem neodvažovala jít.

"Není o čem mluvit," řekl Bachan. "Theodorikův sluha zamazal tvé šaty krví. Proto ti dluží za nové."

"Za nové?" ozval se Theodorik pohrdavě. "Ať mi pošle účet z čistírny."

"Pokud na tom záleží, tak ty šaty jsou zničené. Ale deset zlatých hřiven by mělo stačit jako náhrada."

"Deset zlatých hřiven! Zbláznil ses?"

"Ovšemže ne," odpověděl Bachan důstojně a ukázal na svou služku, aby naivně vysvětlil. "Její šaty tolik stály."

Mezi studenty nebyl nikdo, kdo by na kulatý pár nezíral, ohromený takovým bohatstvím. Baron z Mechového kopce musel prodat velkou část svého postradatelného majetku, aby pro své děti koupil psychoaktivní zbraně nejnižší kvality. Ale i tak se musel rozloučit s větší části svých zlatých hřiven. *Jenom její šaty přišly na třikrát víc než můj bičík,* sténala Gabriela v duchu. Tytéž myšlenky museli mít i ostatní studenti, v očích lačnou závist. 

"Bojím se zeptat, kolik musí stát tvoje právnické služby," řekla nahlas. Náhle k Bachanovi cítila takřka hřejivou náklonnost.

"Je deset zlatých hřiven moc?" zeptal se tlouštík a poškrábal se na hlavě. "Žádný strach. Právničina je můj koníček. Nebudu si účtovat moc, jednu zlatou hřivnu nanejvýš."

"Zlatou hřivnu? Jmenuji se Gabriela, kamaráde," zašeptala a málem ho objala, jak opustila od svých stavovských předsudků. "Moje šaty nestály víc než dvacet stříbrných tolarů. A tvoji sazbu si tady nemůže nikdo dovolit. Tříjizvá," otočila se a zakřičela, "pomoz služce pana Bachana složit jeho plátno. Už ho nebudeme potřebovat."

Tříjizvá nepotřebovala nápovědu. Opečovávala služtičku, jako by to byla její rodná matka.

"Opravdu dvacet?"

Tlouštík zřejmě nemohl pochopit, jak by mohly být šaty urozené slečny tak levné.

"Opravdu dvacet," zašeptala a důvěrně na něj mrkla. "Jsem ze skromného rodu," řekla nahlas. "Dvě zlaté hřivny budou stačit."

"Dvě zlaté hřivny? Proč raději nepřepadneš banku," ucedil Theodorik a ukázal v dlani několik měděných mincí. "Tady je dvacet grošů a zbude dost i na jídlo pro celou rodinu. Každý ví, jak chudé jsou rody z pohraničí."

"Chudé, ale hrdé," opáčila, i když si nedělala velké naděje, že by z něj cokoliv vytřískala. I rod hraběte z Větrné hůrky trpěl napjatým rozpočtem. "Dvě zlaté hřivny za mou uraženou čest."

"Jakou čest?" 