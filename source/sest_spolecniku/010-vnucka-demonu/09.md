
Za okny byla říjnová deštivá sobota a Šest společníků čekala návštěva velkolepého **Herního Centra**. Když před ní stáli poprvé, shodli se, že fantasticky zdobený mrakodrap působí jako pěst na oko. Nyní, když je Červánkové Město naučilo, jak přezdobené mohou jeho pohádkové čtvrti být, jim administrativní budova přišla skoro protivně holá, ochuzená o tisíce soch a plastik, které by ji v druhém světě ovíjely.

Co se týče okolí, strohých a funkčních staveb, pak se za ně styděli. Jakmile se dostali pod vliv zdejšího NT-vysílače, vynořovaly se druhé já a jejich poznámky byly více než kousavé.

"Povím ti, čoveče," ozval se jeden chlapík, který vypadal někde mezi stříbronosem a lepším bronzákem, "sem vobyčejný ucho, ale i můj kamrlík vypadá doma líp než todle."

"Moje řeč," přikyvoval mu tělnatý plasťák, "zaostalí a za vopicema. Navíc oškliví. I moje stará by je trumfla."

"Sem myslel, že tvoje stará je šlapka?"

"Jo, dyby ale vypadala, jak tydle ženský, tak si nevydělá."

Tělnatý plasťák pohrdavě ukázal na skupinku bronzáckých krásek. Kolemjdoucí na něho užasle hleděli, šokované jeho drzostí a také tím, s kým se vybavuje.

"Tady se dějí divné věci," poznamenala jedna z třicetiletých krásek. "Slyšela jsem, že když se člověk dostane do Hry, zešílí."

"Vypadá to tak. Pojďme odsud pryč."

"Zůstali jen zvědaví čumilové," poznamenal spokojeně Záviš, když vystoupili z e-taxi. "Korporace ani mafie už tu nevystrkují drápky. Zavedeme jednoduché pravidlo. Pokud bude mluvit vaše druhé já, ať, ehm, zvedne levou ruku. Jasné? Barone? Kopretino? Žalude?"

"Jasné," zahučeli. Lýdie hned cítila, jak jí cuká v levé paži.

"Strašně vtipné," zamumlala. "Pokud chceš být s ním, pak prosím."

Od chvíle, kdy se dozvěděla o tragédii Lištiččiny sekty, se na ni neuměla zlobit. Někdy se dokonce přistihla, že pláče, sotva si představí masakr Bílého Úplňku. Lištičku ovšem nic dojímalo. Zarputile trvala na tom, že se hodlá stát Závišovou manželkou a splynout se svou paní Lýdií, jedno v jakém pořadí. Stylizovala se neustále do role vděčné služebné, až tím všem kolem lezla krkem.

Možná šlo o její smysl pro humor, protože často převzala vládu nad tělem, když měla příležitost obsluhovat Šest společníků při jídle. Medard málem umřel šokem, když se před ním ta, kterou měl za úctyhodnou korporátní princeznu, uctivě poklonila a nabídla mu trepky.

Naopak, Kopretina, která do jejich světa vstupovala nerada a s ostychem, protože jí připadal vulgární, Lištičku vyhledávala. Nejspíš proto, že jí chybělo oslovení *ctěná slečno*.

Také baron se občas projevoval, ale pozoruhodně krotce. Občas si strčil do kapsy přenosný NT-vysílač a odešel za Laurou pomáhat na zahrádku. Stávalo se tak bez Medardova souhlasu.

Žádný z nich neuměl zůstal čtyřiadvacet hodin ve střehu. I když jejich těla odpočívala, brzy zjistili, že i jejich vědomí občas odpadne. To mělo různé následky. Juraj například zjistil, že Žalud objevil a prozkoumal všechny hanbaté časopisy, které Lukáš schovával pod postelí.

Světlana Kopretinu nechávala bdít během přednášek, které považovala za příliš nudné, aby se s nimi zatěžovala ona sama. Trochu jí sice vadilo, když se pak dozvěděla, že je *děsně úzkoprsá* a že s ní bývala *větší legrace*, ale to byla malá cena za výhody, které jí svědomité a pečlivé druhé já přinášelo do života.

Lýdie začala nosit větší kabelku s netypickým obsahem. Kromě šminek Lištička vybavila přihrádky náležitostmi jako lovecký nůž, teleskopický obušek, ocelové lanko, rukavice a několik záhadných lahviček, z nichž v největší byla koncentrovaná kyselina sírová. Také ale nacházela schránky pro těla pavouků, které Lištička sbírala se nadšením hodným lepší věci.

Lištička vůbec milovala přírodu a Lýdie v kabelce často nacházela lístky od muzeí a zoologických zahrad. Na výpravách za vzděláním ji často doprovázel z příčin naprosto nepochopitelných Žalud. 

Ten se ostatně zabydloval snadno a s Lukášem, Vránou a Košem byl jedna ruka. S Vránou se dokonce stihl muchlovat, což dotčený Juraj zjistil, až když si otíral tvář černou od bílého pudru a černého gotického líčidla.

*Jsme jedna velká šťastná rodina,* pomyslela si Lýdie spokojeně a beze stopy ironie. Všechno by bylo v nejlepším pořádku, kdyby Záviš nebojoval s postupující demencí, způsobenou psychovirem, kdyby se v jejich světě neobjevil sám velmistr Devíti Draků, zodpovědný za vyvraždění Bílého Úplňku, a také kdyby jim z konta nemizely peníze jako sníh na slunci.

*A kdybych se se svým snoubencem dokázala držet za ruce déle než pět minut,* dodala sklesle.

