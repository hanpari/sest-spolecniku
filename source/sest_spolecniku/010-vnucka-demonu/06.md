# 

Po Raťafákově překvapivé nabídce je Benedikt zavedl do vnitřních prostor chrámu. Světlana, která se domnívala, že chrám je něco jako větší nemocnice, marně pátrala po pachu desinfekce. Nenápadně rozhořela vnitřní plamen a pomocí berle prozkoumala okolí.

*Nejzdravější místo ve známém vesmíru,* pomyslela si posměšně. Kdysi měla příležitost se seznámit s rozborem vzduchu prestižní kliniky, která se soustředila na prodlužování života zlatonosů. Co tam dosáhli pomocí drahé soustavy filtrů, zvlhčovačů a nanotechnologií, tady prostě bylo.

"Bratře Benedikte," zeptala se zvědavě. "Odkud znáš Jolanu? Nikdy jsem ji tady nepotkala."

Raději nad záhadami zdejšího nepravděpodobného prostředí, Světlana hodlala bádat nad tím, jak málo bylo zdejší osazenstvo nadšené, že ji vidí. Nejen bratr Benedikt Kopretinu nesnášel.

Naopak, o Jolanu se tady zajímal kdekdo.

"Vy, ctěná slečno," odpověděl Benedikt s opatrným odstupem, "jste nastoupila do přípravy minulý rok. Sestra Jolana nás opustila několik měsíců předtím."

*Chvála nebesům,* pomyslela si Světlana. *Vrchol ironie by bylo, kdyby se ukázalo, že jsem za její odchod nějak odpovědná.*

"Drahý Benedikte," zazářila na něj tak širokým úsměvem, že ji bolely tváře, "odpustíš si tu ctěnou slečnu, že ano? Před naší sladkou paní jsme si všichni rovni."

*A ty drž klapačku,* obořila se na Kopretinu, která okamžitě hodlala protestovat. Myšlenky francouzské revoluce tu nebyly dvakrát populární. *Liberté, égalité, fraternité. Pokud jsi nechtěla, abych z tebe udělala nejpopulárnější novicku široko daleko, proč jsi mne vůbec zvala do sebe?*

"Jak si přejete, ctěná slečno," odpověděl ztuhle Benedikt. Podle všeho byl vyděšený do morku kostí. "Já opravdu nepovím, že jste sestru Jolanu tajně léčila. Já bych udělal totéž."

"Neléčila jsem ji tajně," odsekla otráveně, že si špatně vyložil její úmysly. "*Vis major* a tak dále. Neměla jsem jinou možnost. *Noblesse oblige, mon ami.*"

"Nejsem si jistý, jestli se z toho *vylíže*. Ale jsme vám všichni vděční, že jste to udělala."

"Obětavá je mé druhé jméno," ujistila ho. "Proč nemá Jolana ráda sestru Agátu?"

Ale Benedikt k ní choval zdravou nedůvěru a tvářil se, že otázku neslyšel. Místo toho ukázal na zdobené dveře na konci chodby. "Tam jsou soukromé komnaty velekněze. Poručil mi, abych vás zavedl sem."

"To je dobré?" zeptala se Lištička.

"To nevím," odpověděl rozpačitě Benedikt. "Velekněz je náladový a někdy s ním nepohnou i  poklady světa. Ta sekera," ukázal na Raťafáka, "za moc nestojí. Je to nejlevnější psychoaktivní předmět, jaký se dá na trhu sehnat. Navíc zbraň. Je jaksi nemístné platit za léčbu naší sladké paní nástroji smrti."

Zatímco Raťafák uraženě hladil *nástroj smrti*, Světlana se v duchu ušklíbla: *Jak laciné! Guru povznesený nad materiální blaho, usazený v přepychovém apartmánku. Vsadím se, že to bude nepříjemný starý dědek, který si hraje na filosofa.*

"Žádný strach," ozvala se Jolana tiše. "Pokud nás zavolal sem, hodlá mne léčit. Vy tři, najděte si nějakou hradu a utřete si boty, ať mu nezasviníte koberce," obořila se na zálesáky. "Lištičko, kamarádko, skloň se za mnou."

Když Lištička poslechla, Jolana natáhla vzduch nosem a spokojeně si oddechla. "Už naštěstí nesmrdíš. Ten starý je užitečná známost. Byla by škoda, kdybys ho urazila."

Lištička - nebo spíš Lýdie v jejím těle - se krvavě začervenala. "Už dávno jsem se umyla a vyprala ty hadry. A ty šetři síly."

"Nevím, jestli je proč. Velekněz neumí zázraky. A já už nemám vnitřnosti."

*Už nemám vnitřnosti? Ona celou dobu věděla, co jí tajím?*

Důvod, proč Jolana ještě dýchala, měl svůj původ v medicínské berle. Její nadpřirozená moc držela skořápku Jolanina těla funkční, byť potrhaná a zalátaná střeva už tiše hnila.

*K čertu s tím! At mne vyloučí. Kdo by chtěl být jeptiška!*

Světlana zvedla berlu, aby povzbudila Jolaniny životní funkce a oddálila neodvratný konec. Benedikt se na podíval s něčím, co připomínalo obdiv. 

"Slečno z Mechového kopce," ozvalo se za ní. "Zdá se, že na pravidla dbáte jen, když se vám hodí do krámu. Připomínám, že jako novicka nemáte právo užívat svou berlu bez dozoru."

"Přistižena," zašeptala a teatrálně se otočila. Jak se dalo čekat, v kritické chvíli vyšel ze dveří sám velekněz.

Byl to starý vyschlý mužík, který mohl být ztraceným taťkou Aloise Kuňkala; toho připomínal sporým vzrůstem, propadlými tvářemi a zarostlým strništěm. Obřadní roucho na něm viselo jako na kostlivci a lemem bílého pláště by za sebou zametal smetí, kdyby ovšem podlaha nebyla čistá a vypulírovaná. Na rozdíl od Aloise měl ale šibalské oči s vějířky vrásek kolem.  

"Jsem připravena zaplatit za své hříchy," deklamovala Světlana vznešeně. *A kariéra pitomé jeptišky může táhnout do háje! Hurá!*

"Pokorná až po konečky prstů," ušklíbl se velekněz. "Jen pokračujte, slečno z Mechového kopce. Vedete si skvěle. Pokud jste Jolanu nezabila doteď, pochybuji, že v mé přítomnosti uspějete."

"Ano, prosím."

Světlana se celá vyfoukla. Ať už si zdejšího nejvyššího představovala jakkoliv, rozhodně nečekala přívětivého mužíka, který vypadal, že se na své pozici ocitl omylem.

"Vaše Svatosti," řekla velice pokorně Jolana.

"Opět se potkáváme, mé ztracené dítě," řekl velekněz laskavě. "Když jsme se loučili, nežádal jsem tě, abys počkala, než se vody uklidní, abychom si pohovořili o tvé budoucnosti? Musela jsi natruc utéct do divočiny?"

"Vyloučil jste mne," odsekla Jolana. "Nechtěla jsem vám přidělávat starosti."

"Samozřejmě. Kdežto teď, když se vracíš po kouskách, nesu své břímě lehce. Slečno z Mechového kopce, to stačí. Velmi dobře. Zdá se, že jste u rodičů pilně studovala," dodal pochvalně.

"Jsem je nehodná dcera naší sladké paní," odvětila Kopretina. *Jistě, žvatlat nesmysly a chlubit se cizím  peřím by ti šlo,* napomenula ji Světlana. Program, který stařík pochválil, vytvořila ona - a za *nehodnou dceru* by se nikdy neoznačila.

"Víc nesvedu," promluvila raději a zvědavě se zadívala na velekněze. "Dokážete ji zachránit, ehm, Vaše Svatosti?"

"Přinesli jste dary?" zeptal se.

*Co, prosím?*