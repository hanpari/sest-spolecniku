

"Jsi normální?"

Světlana se pomalu zvedla z podlahy "Jak chceš, abych utíkala, když mne shodíš na zem?"

"Já se omlouvám, neuvědomil jsem si...."

"Navíc," pokračovala Světlana nemilosrdně, "kam jsem podle tebe měla utíkat? Dokola podél zdi?"

Bratr Benedikt byl rudý jako rak. "Já myslel, že hrozí nebezpečí."

"Zdá se, že ses pletl."

Navzdory očekáváním, Lištička nehnula ani brvou a nechala bratra Ambrože, ať ji prověří od hlavy až k patě, v chladných zelených očích výsměšné světlo.

"Myslím, že nejsi jediný, kdo se spletl," ozval se bratr Ambrož škodolibě. "I Jeho Svatost se zmýlila. To děvče je anomálie, chybí mu organické rozhraní. Pozoruhodný případ ke studiu, uznávám, ale sotva špičková agentka sekty."

"Žádný vnitřní plamen?" zeptal se velekněz. "A to je, cituji, pouze pozoruhodný případ ke studiu podle tvé vzácné diagnózy? Já žil v přesvědčení, že žádný živý tvor v našem světě nemůže bez základního rozhraní v našem světě existovat. Nezmýlil ses? Slečno Lištičko, vy se cítíte být mrtvá?"zeptal se s vychytralým úsměvem.

"Co tím chcete říct, Vaše Svatosti?"

"Jen to, že tahle komorná umí své vnitřní rozhraní maskovat. Což je podle mého dobrozdání plnohodnotná kvalifikace pro tajná poslání."

"Nesmysl! Jsem léčitel s dvacetiletou praxí. Poznám, že..."

"...nemá vnitřní plamen?" dokončil za něj velekněz. "To je nemožné! V každém z nás alespoň trochu žhne. V některých více, v některých méně. Podle našich učebnic je to základní předpoklad existence života v našem světě. Slečno Lištičko, co povíte? Neskončíme s tou maškarádou?"