# Usínání

Ukázalo se, že Medard a Záviš nežijí daleko od sebe. Medard mířil do oblasti s řadovými domky, zatímco Záviš dával přednost anonymitě širokého osmipatrového domu, ve kterém žili bezdětní bronzáci, plně oddaní kariéře v korporacích. Skutečnost, že si Medardova rodina mohla dovolit bydlet v řadovém domě Záviše překvapila, ale nepátral po důvodech.

Oba muži se rozloučili před drátěnou voliérou, postavenou před domem jako ochrana před všetečnými plasťáky. Medard jen zavrtěl hlavou, když ho Záviš pozval dovnitř.

"Je mi jasné, že mne tady nechtějí," podotkl s křivým úsměvem a ukázal na štěbetající ptáky. "Zajdu raději do tělocvičny, jak jsi mi doporučoval. Potkáme se ve Hře?"

"Snad."

"Pokud jde o těch sto tisíc," ozval se Medard. "Chci ti je vrátit."

"Proč zase?" zeptal se Záviš otráveně. Byl to už třetí Medardův pokus, jak přijít o věnované peníze.

"Myslím, že si je nezasloužím. I kdyby se mi podařilo dosáhnout na očkování, získám na pár let odklad. Teď jsem skoro smířil se situací."

"Aha." 

Společnost si dávala záležet, aby v plasťácích pěstovala hluboce zakořeněný pocit méněcennosti. Záviš by i věřil, že Medard pochybuje, zda je hoden zůstat na světě, když se dopustil neodpustitelného selhání a přestal vytvářet hmatatelný užitek.

"Dal jsem ti závdavek," řekl Záviš proto, "protože s tebou počítám. Nebo si snad myslíš, že Hra bude procházka růžovou zahradou?"

"Nejspíš ne," odvětil Medard poraženě, "proto by sis měl vybrat lepší společníky. Co třeba ta děcka? Vypadali slibně."

"Děcka vem čert. Já jsem stříbrný a vím co dělám. Ty a já jsme uvnitř. Ti tři možná ani nenajdou dveře do kanceláře."

"Bojím se, abych tě nezklamal."

Záviš, který byl zvyklý jednat s lidmi se zbytnělým sebevědomím, neuměl apelovat na pocit výjimečnosti jako doktor Černodušný, proto jen neurčitě zabručel. 

*Jsou vítězové a jsou poražení,* napadlo ho unaveně. *Medard nejspíš věří, že patří mezi druhé.*

Poplácal zdrceného známého po zádech a zmizel v příšeří chodby, kde si výjimečně stoupl k výtahové šachtě a nechal se odvést do sedmého patra.

S úlevou se vyzul a zabořil nohy do vysokého koberce, jediné formy luxusu, kterou si dopřával. Byt byl zařízený s notnou dávkou minimalismu, bez maličkostí, které by naznačovaly, že zde někdo žije. Když si napustil sklenici vody (jednu ze tří sklenic, které vlastnil) a vytáhl ze zásuvky regenerační injekci (RI-04 podstatně účinnější obdobu obyčejné RI-01, kterou mu nabídla Světlana), odešel do vany, kde se hodlal naložit do horké vody.

CRR! CRR! CRR!

Právě ve chvíli, kdy odložil prázdnou injekci a chystal se upadnout do blažené nirvány, ozval se zvonek u venkovních dveří.

Protože ještě nezprovoznil chytrou čelenku, zašmátral po svých AICHAT brýlích a pustil si bezpečnostní kameru, umístěnou na venkovní voliéře.

Na ulici stál mladík oblečený do modré uniformy s neznámým logem HC na čepici.

"Co se děje?" zeptal se Záviš tak stroze, jak jen dokázal.

"Jste pan Velehradský?"

"Hm."

"Promiňte, ale potřebuji ano nebo ne."

"Ano, k čertu!"

"Mám pro vás zásilku, kterou mohu předat jen proti občanské známce. Můžete sejít dolů?"

"Nic jsem si neobjednal," zavrčel Záviš. "Běžte pryč!"

"Jste si jistý, pane?"

"Kdo to posílá?"

"Naše společnost," odvětil poslíček a ukázal hrdě na logo své čepice.

"Neznám. A teď jděte."

"Pane, pracuji pro Herní centrum. Jste si opravdu jistý, že nechcete svou zásilku? Většina našich zákazníků na doručení spěchá."