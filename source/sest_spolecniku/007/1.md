"Jméno?"

"Gabriela z Mechového kopce."

"Proč jste tady, ctěná slečno z Mechového kopce?"

"Gabriela se zarazila. Právě vystála dlouhou frontu zájemců o přijímací zkoušku na zdejší akademii, aby se jí úřednice zeptala, proč tam stojí?

"Jsem tady, abych koupila banány," odsekla - napůl mluvila za sebe a napůl za své druhé já.

"Banány?"

Úřednice zvedla oči, které do té chvíle měla zabořené do hromady papírů. "Ptám se proto, že studenti z urozených rodin chodí vedle."

"Aha."

Gabriela se postavila do delší řady úmyslně. Za prvé proto, že věřila, že studenti před ní měli důvod, proč si ji vybrali. A za druhé proto, že chtěla pozorovat okolí. Jaksi nepočítala s tím, že by zde zůstala sama, opuštěná jako kůl v plotě.

Ukázalo se, že baron s baronkou patří mezi rodiče, kteří svým dětem dopřávají notnou míru volnosti. Když jejich vozidlo zastavilo před akademií, stručně se rozloučili a odjeli pryč s veselým máváním.

*Zatracený Medard!* pomyslela si si. *Hodlají zalézt do nejbližšího hotelu jako dvě nadržené veverky!*

Ať už byla na vině barončina náruživá povaha nebo slabá Medardova vůle, ti dva se naprosto nepokrytě zbavili svých ratolestí, lhostejní k jejich vyčítavým pohledům.

Pokud šlo o Juraje či Světlanu, ti se jako starší sourozenci vraceli do známého prostředí, ale co ona?

*Proč se cítím tak opuštěně?*

Uvědomila si, že vnímá rozpoložení svého druhého já. Jako sirotek, skutečná Gabriela neznala city dětí, které mají rodiče.

*Vzmuž se,* napomenula se a stoupla si do fronty, která jí dovedla až před překvapenou úřednici.

"Zapíšete mne nebo ne?" zeptala se proto rozmrzele.

Úřednice odložila psací pero.

"Ale samozřejmě," řekla. "Je to poněkud *neortodoxní* a a můžete to vést k jistým zmatkům, ale samozřejmě vás zapíšu, slečno. Pokud tedy nenamítáte nic proti tomu, že budete pod moji správou. My stejné krve si musíme pomáhat!"

*Stejné krve? Co my dvě máme společného?* Gabriela zaváhala. *Matka mi neřekla, že tady najdu příbuznou.*

Když se lépe zadívala, zjistila, že má před sebou čtyřicetiletou ženu. Mezi ní a baronkou nebyla žádná podoba; úřednice měla upjaté vystupování a vzezření: od pevně stažených vlasů do drdolu, přes obroučky tmavých brýlí až po decentní modrou uniformu se zlatým lemováním. Pod dlouhými rukávy nosila tenké hnědé rukavice z jemné kůže, které nesundávala ani když psala.

Když si všimla Gabrielina udiveného výrazu, usmála se: "Je to tak těžké rozeznat?"

Svlékla si rukavici z pravé ruky a stáhla tmavé brýle do půlky nosu. "A co takto?"

Objevily se povědomé kozlí oči a na prstech nehtodrápy pečlivě opilované do nevinných obloučků.

"Co se snažíte naznačit?"

Přes téměř plíživé a spiklenecké pohyby, kterými úřednice naznačovala, že patří ke stejnému sesterstvu, Gabriela se nenechala ohromit.

"Jsem tvoje nevlastní teta," řekla žena a rychle si nasadila zpět brýle i rukavice, jako by se styděla, že ji někdo uvidí. "Tolik by ti mělo být jasné."

"Proč?"

"Proč?" opáčila žena užasle. "Copak ty nevíš nic z naší historie?"

"Ne."

"Pak se není co divit. Nejsem snad tak stará, abych mohla vzdychat nad lhostejností mládeže, ale... Takhle bezostyšně se ukazovat na veřejnosti!" zamumlala žena a sklonila se zpět nad papíry. "Teď nemáme čas. Opravdu chceš patřit do mého oddělení?"

"Neměla bych chtít?"

"Obávám se, že tam stejně skončíš - vzhledem ke svému původu. Ale byla bych nerada, kdybys tvrdila, že jsi nedostala šanci. Ehm, nikdy jsi nepřemýšlela, že bys nosila rukavice a brýle jako já."

"Ani na okamžik," ujistily ji obě Gabriely.

Žena se studovala její přihlášku a zeptala se: "Mechový kopec? Kde to je?"

"Panství za Lesem roztomilých kulíšků."

"Předpokládám, že leží někde na hranicích. Brzy zjistíš, že zdejší lidé nejsou tak tolerantní jako vesničané."

*Ach prosím,* vzdychla si Gabriela v duchu. *Tuhle písničku ne! Nechci hrát utlačovanou hrdinku nenáviděné rasy. Ostatně, nepředpokládá se, že vidláci budou zaostalí tam, kde měšťáci odhazují předsudky?*

"Je mi fuk, co si kdo myslí," odpověděla povzneseně.

"Bravo!" zašeptala úřednice. "Velice nenápadně a tiše ti tleskám, má milá. Jak se říká, lepší drzé čelo než poplužní dvůr. Budeme spolu skvěle vycházet. Jsem Jezabel Neškodná." 

"Chcete, abych vám říkala teto, paní Neškodná?" zeptala se Gabriela kapku zlomyslně. *Tahle příbuzná je k popukání!*

"V soukromí, má milá, pouze v soukromí. Ne snad proto, že bych byla tak zbabělá, jak si myslíš - ne, nic nenamítej, je mi jasné, že si pleteš mé mimikry s mojí přirozeností, ale naše instituce se snaží potírat veškeré známky *nepotismu*."

*Plést si mimikry s přirozeností?* Gabriela měla na chvíli pocit, že mluví s jiným člověkem. *Je tahle Neškodná skutečně neškodná?*

"Potírat nepotismus?" zeptala se raději. "A daří se?"

"Příležitostně," řekla Jezábel významně.

"Chápu."

"Myslíš?"

Ale Gabriela chápala velmi dobře, co se Jezábel snaží naznačit. Když se naskytne vhodná příležitost, zdejší akademie neváhá zakročit - pokud tomu ovšem nebrání jiné zájmy. *Jako například...*

Pohledem sledovala vyšňořené studenty a studentky ve vedlejších řadách, kteří byly odbavováni s uctivými poklonami. Společenské rozdíly nebylo třeba rozdělovat, všichni (až na ni) jako by věděli, kam patří a proto jen málokdy docházelo k nedopatřením.

A pokud už k nedopatření došlo, vyřešila se sama od sebe.

"Nebijte mne, prosím. Byl to omyl! Prosím."

Její pozornost upoutala scéna o několik metrů vedle, kde jeden student v měšťanských šatech se dostal mezi urozenou mládež a ta nyní měla zábavu, když ho nechávala spráskat služebnictvem.

Úřednice v uniformě školy, svým upjatým vzhledem Jezábelino dvojče, netrpělivě klepala do stolku: "Uklidníme se, ano? Zachovávejte pořádek!"

Ale na na okamžik nepodnikla nic, aby bitému studentovi ulevila. Ten, aniž by utíkal, si jen schovával hlavu a volal o pomoc. Naštěstí mu sluhové nehodlali ublížit a šťouchali do něj, jen aby zkrátili svým pánům dlouhou chvíli.

"Kampak, chlapče?"

Když studenta konečně napadlo, že by měl utéct, velký sluha se mu postavil do cesty a pevně ho chytil za rameno. "Můj pán bude rád, když se k němu připojíš. Bál se, že škola bude příliš nudná, takže bude potřebovat rozptýlení."

"Pusťte mne! Spletl jsem se. Neuvědomil jsem si, že stojím ve špatné řadě."

"Nikdo neříká, že stojíš ve špatné řadě, chlapče. Jsme ti všichni moc vděční. Dokažme mu, přátelé, jak vděční mu jsme."

Nastalo další kolo pohlavků a strkání. Po dláždění se rozsypaly papíry, které jejich nešťastná oběť svírala.

"Chudáčku!"

Velký sluha zvedl spadlou přihlášku a zvedl ji nad hlavu. "Vyskoč, chlapče, jestli ji chceš zpátky."

"To je tady běžné?" zeptala se Gabriela. V sirotčinci zažila různé druhy šikany, ale nikdy ne před očima vychovatelů. Zdálo se, že tady žádné hranice neplatí.

"Administrativní část nejspíš některým našim studentům připadá nudná," poznamenala Jezabel nevzrušeně.

"Nudná?"

"Ctěná slečno," ozvala se Tříjizvá, která všechno sledovala se zlomyslným zájmem. "Mám se přidat?"

"Přidat se?" Gabriela se zamračila. "Proč bys měla?"

"Možná by nebylo dobré, kdyby někteří špatně pochopili na čí straně stojíme."

"Já nestojím na žádné straně."

Tříjizvá 






