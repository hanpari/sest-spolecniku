# 

Jedinou věcí, kterou si Gabriela byla jistá, bylo, že nikdy neměla přítelkyni, které by mohla věřit. Jako sirotek trávila čas před poučnými plakáty, ze kterých čerpala moudra jako: *Přestaneš-li soupeřit, přestaneš žít!* nebo *Spolupracuj pouze ku svému prospěchu!*. Vychovatelé také vyjeveným sirotkům četli verše, ze kterých plynulo, že údělem úspěšných je zůstat osamělý.

Když ji Evžen Troják odvezl z internátní školy a představil své rodině, Gabriela se nejlépe cítila ve společnosti paní domu. Médeia Trojáková dávala najevo nelibost vždy, když ji viděla, což byl postoj, kterému Gabriela rozuměla. Juraj Troják se choval lhostejně, což byl zase postoj, který ocenila.

Co ji ale mátlo, byla prosluněná přítomnost Světlany Trojákové. Jako dnes si vybavovala scénu, kdy se poprvé potkaly: ona skromně postavená ve své plasťácké konfekci, vystavená svým budoucím sourozencům jako exponát, zatímco Světlana zářila svými zlatavými vlasy a bílým oblečkem na míru, zdravá a sebevědomá.

"Vítej, moje milovaná sestřičko," řekla a spěchala ji obejmout - a popřela tak všechno, čemu plasťáci věřili o stříbrných rodinách. "Slyšela jsem, že jsi génius."

Gabriela se nikdy necítila tak vyděšená, jako tehdy, když ji Světlana objala. Bála se, aby krásnou dívku neušpinila. Tehdy poprvé zblízka spatřila pleť ošetřenou *bioaktivním* krémem a propadla se do černých hlubin méněcennosti.

"Kdy tady bude tvá sestra?"

Pohodlně rozvalená v posteli v cizí posteli ležela studentka v modravé školní uniformě. Měla tmavé vlasy stažené podél štíhlé hlavy, protáhlou čelist a výrazné oči, které připomínaly dravý hmyz.

Kudlanka líně zobala cukrovinky, které měla Gabriela od Bachana. Když zůstal mohutný dědic domu *U pohodlné cesty o samotě* o samotě, Tříjizvá měla za úkol na něj dohlížet pod záminkou, že navštěvuje Bachanovu chůvu.

"Ta? Docela určitě se zpožděním," odpověděla Gabriela, zatímco se skláněla nad svým domácím úkolem. Věděla, že ve chvíli, kdy opustí Hru, její druhé já po škole ani nevzdechne.

"Prý ji vysvětili na ctihodnou sestru," poznamenala Kudlanka zaujatě. "Gratuluji. Podle mne vykročila správným směrem. Dost nezvyklé," dodala pak zamyšleně.

Zdejší smetánka si pravda kariéry v léčitelském chrámu příliš necenila, ale Kudlanka uvažovala jinak. Podle Závišovy teorie musela patřit k předvoji Hráčů, za kterými stála jakási hrůzostrašná skupina zlatonosů.

*Stačí, že víte, že existují,* ozval se Záviš v jejích vzpomínkách. *Vyhýbejte se jim.*

Na druhou stranu, Kudlanka měla spojení na otrokáře, kteří se neštítili obchodovat s paměťovými krystaly a kteří nejspíš měli na svědomí únos vikomtesy z *Údolí plchů*.

"Má sestra vždycky byla pobožná nána," řekla Gabriela. "Otec tvrdí, že po matce."

"Musí ti závidět," podotkla Kudlanka. "Ty jsi vnučka arcidémona."

*Co s ním pořád máš?*