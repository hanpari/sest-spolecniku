#

"Přivítejme ctihodnou sestru z *Mechového kopce* krátkou modlitbou."

Pokud by člověk chtěl najít oddělení, kde kvetlo skutečné náboženské zanícení, musel by na oddělení ctihodné sestry Agáty. Zde bylo semeniště pochybných existencí, které vzbuzovaly Světlaninu neutuchající nelibost.

Kromě samotné Agáty, která se vyznačovala *pipkoidními* sklony k naprosté neschopnosti, léčil zde nadaný, ale zastydlý Benedikt, zhrzený kandidát na nynější Světlaninu pozici.

Nějakou nešťastnou náhodou se stalo, že se minulý rok Agáta s Kopretinou spřátelily. Obě dvě byly vášnivé vyznavačky sladké paní Lady, což samo o sobě znamenalo, že se rády vyhřívaly v debilizujícím světle a vkládaly posvátné poučky do každé druhé věty.

Zatímco se Kopretina začala měnit, když se otevřela posedlosti, Agáta byla se svým údělem spokojená. Její oddělení připomínalo klášterní hospic, ve kterém vládla přísná disciplína. Vzhledem k jejím nevelkým léčitelským schopnostem se nikdo neobtěžoval posílat za ní vážnější případy.

Aby toho příliš nepokazila, ctihodná sestra Agáta často odkládala medicínskou berli a sáhodlouze kázala o vlídné síle sladké paní Lady.

"No dyť jo," ozvalo se z jednoho lůžka, "eště jedna střelná modlitbička. Už se mi začínalo stejskat."

Na bílém lůžku, hranatá zápěstí připoutaná k postranicím, hezky přikrytý od hlavy až k patě, zabalený do přikrývky jako poctivá mumie, ležel statný, leč nepříliš vzrostlý muž. Z lysé hlavy mu vyrůstaly dva nepravděpodobné copy a do prostoru mu trčel naběhlý rudý frňák.

"Naše paní promlouvá i k těm, kteří nechtějí poslouchat," pokračovala ctihodná sestra Agáta a pokynula směrem ke dveřím, kde stála Světlana s bratrem Jeronýmem. "Radujte se, moji milí. Navštívila nás nejoblíbenější dcera sladké paní Lady. Zázraky, kterých jste byli svědkem, způsobila ona a Jeho Svatost. Chvalte ji."

"Ano, chvalte mne," zamumlala Světlana. 

Vedení chrámu rozhodně mělo smysl pro reklamu. Zrovna včera musela Myška projet celý chrám a přednášet ohromeným pacientům o tom, jak ctihodná sestra Světlana vrátila růžové tvářičky na rakovinou ožranou hlavu. V tom jí zdatně sekundoval samotný pacient, který došel k závěru, že Světlana je reinkarnací samotné bohyně a že se snesla na zem, aby on mohl zase okouzlovat něžné pohlaví. Pokud se měla stát bohyní, pak ten nešťastník musel být její prorok.

"Tudle holku znám," ozvalo se triumfálně z rohu. "Vona vošetřovala ctěnýho pana Ještěra, dyž sme byli na výpravě, abysme zabili lesapána. Už sem vám vo tom povídal, myslím."

"Ano, pane Raťafáku, povídal jste, a ne jednou," okřikl ho Benedikt, který rozhodně nebyl nadšený jak ze zálesáka, tak ze Světlany. "Ale nesluší se, abyste o ctihodné sestře takhle mluvil."

"Bodejť," souhlasil ochotně Raťafák. "Dyť ta holka udělala kariéru, ne? Kdo sem já, abych se vo ni votíral, že jo?"

"Vy! Budete držet klapačku? Nikdo na vás není zvědavý."

"Přišla jsem, abych ho odvedla," řekla rychle Světlana a ukázala na Raťafáka.

"A prej na mne není nikdo zvědavej," vyštěkl zálesák. "Všem sem vám vysvětlil, že patřím ke klanu velectěnýho pana Ještěra. Ta holka taky."

"Ticho!"

Bratr Benedikt ztratil trpělivost a položil dlaň na zálesákovou hrdlo. Ukázal se záblesk bílého světla a od té chvíle mohl Raťafák jenom chrčet.

*Tady se nejspíš nehraje na něčí práva,* pomyslela si Světlana a zvědavě přistoupila k posteli. *Znám spoustu doktorů, kteří by takový trik použili, kdyby se odvážili.* 

"Ten chlap tady navykládal spoustu nesmyslů," řekl omluvně Benedikt. "Někdo by si je mohl špatně vyložit."

"Je to samorost," podotkla Agáta vlídně a přistoupila za ní, aby něžně položila dlaň na přikrývku, kde tušila Raťafákovo tělo. "Ale věřím, že ještě týden a spatří světlo. Promlouvám mu do duše každý den."

*Promlouváš mu do duše? Neměla bys ho léčit?*

Z čiré kolegiality, aby nezpochybňovala její schopnosti, Světlana potlačila touhu zvednout svou berlu a zkontrolovat Raťafákův stav.

"Řekli mi, že měl bodnou ránu na boku," poznamenala. "Proč je přikurtovaný?"

"Protože osahával novicky, které se o něj staraly," vysvětlil Benedikt znechuceně. "Ten chlap je neovladatelné zvíře. Každý si na něj stěžuje."

Ozvalo se souhlasné zamručení z ostatních lůžek. Pohoršené okolí dychtivě sledovalo rozvíjející se drama. Aby je nezklamala, Světlana uvolnila Raťafákovy zauzlené hlasivky a přísně se zeptala: "Je to pravda?"

"No bodejť," přiznal se hrdě Raťafák. "Ty děvčátka mi utřely i zadek, eště abych se jim nerevanšoval. Já si taky nesťěžoval, dyž mi voplachovaly moje chlapský nářadíčko."

"Takže šlo o půjčku za oplátku?" zeptala se Světlana vážně. Všimla si, že bratr Jeroným, který ji doprovázel a nyní stál proti ní, se kouše do rtů.

"Nemoh sem je nechat neuspokojený," potvrdil Raťafák a bradou kývl směrem k dlani, kterou ctihodná sestra Agáta nechala zapomenutou na jeho stehně. "I tadle baculatá by se dala říct, dejte na můj úsudek vodborníka. Sem na tydle fajnovosti kádr. Jinak by tolik nemlela vo lásce."

"Ctihodná sestra přednášela o lásce k naší sladké paní Ladě," zavrčel Benedikt a zakroutil kudrnatou hlavou. "Jak jste si mohl, byť jen na okamžik myslet, že vám dělá návrhy?"

"Ten muž potřebuje vedení, strávil příliš času v divočině mezi monstry. Stal se také monstrem."

*To je narážka na Nietzcheho?*

Světlana na chvíli uvěřila, že i Agáta skrývá svou posedlost, ale pak usoudila, že jde jen o nepravděpodobný případ myšlenkové *konvergence*. *Ne že já bych si toho germánského žvanila příliš cenila!*

"Sem tady v samým pokušení," stěžoval si Raťafák. "A to se budu prosím ženit. Měli by brát vohled na chlapa, kerej skoro v chomoutu."

Tahle informace překvapila naprosto všechny.

"Vy se budete ženit?" zeptala se Agáta užasle. "Koho si budete brát, smím-li se zeptat?"

"Jistě nějakou polozvířecí chudinku," odfrkl si Benedikt. "Kde ji schováváte, pane Raťafáku, někde ve stáji? Předpokládám, že má čtyři nohy, dva rohy a sladce mečí, když ji požádáte o ruku."

Světlana si pohoršeně přikryla ústa. "Bratře Benedikte," vykřikla. "Netušila jsem, že máš takové zkušenosti. Pak se nemůžu divit, že jsi nechtěl navštívit mou ložnici."

"Esli se nepletu, měla by bejt někde tady poblíž
