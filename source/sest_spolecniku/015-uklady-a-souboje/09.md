# Ale co tvoje budoucnost

Bylo po poledni a v kasárnách panoval klid. Jindy by v té době se vojáci rozešli pod velením svých kadetů, ale dnes všichni očekávali nejnapínavější část týdne, souboj mezi mladým pánem z *Mechového kopce* a *Azimírem*, prvním synem vévody z *Praříče*.

Juraj, který ležel podle zdejšího zvyku v botách na kavalci, hleděl do stropu. Aby se necítil vysloveně hloupě, dbal, aby se boty nedotýkaly prostěradla. Jeho dva společníci měli jiné starosti.

"Jsem v situaci, kde i vítězství je prohra," pronesl na adresu svých spolubydlících. "Ale jsem rád, že vy dva mi zůstáváte věrní. Jiní by utekli."

Dotyční, kteří už vyčerpali veškeré možnosti úniku, mu věnovali rozmrzelý pohled.

*Co s vámi činit, mí truchlící páriové?* pomyslel si. *Společnost vás odepsala na můj účet.*

Nikdy předtím Juraj nikdy nezklamal nikoho jako zklamal kadeta z *Prachovců* a kadeta Krabatého. Jeho spolubydlící podnikli řadu pokusů, jak si vyměnit světnici a získat jiného staršího kadeta, který by jim vládl.

Zdejší velitel, který vynikal úzkostlivou snahou nikoho neurazit, srdečně souhlasil - ovšem za podmínky, že najdou kohokoliv, kdo by dobrovolně souhlasil. A takový šílenec v kasárnách nebyl.

Na Juraje každý nahlížel jako na odepsaného chlapa se zničenou kariérou. Podle všeobecného názoru nemohl vyhrát, žádný výsledek jeho budoucí potyčky s Azimírem, prvním synem vévody z *Praříče*, mu nemohl přinést nic jiného než katastrofu.

"Nemohl byste se, pane, ctěné slečně Anjelice omluvit?" pokusil se druhý mladý pán z *Prachovců* alespoň po sté.

"Omluvit? Zač bych se jí měl omlouvat? To ona mne pomluvila. Mé svědomí je čisté."

"Vaše svědomí možná," poznamenal pan Krabatý kysele. "Ale co tvoje budoucnost?"

*Chtěl jsi říct, co tvoje budoucnost,* opravil ho Juraj v duchu.

Už si zvykl, že mu osud přidělil dva snaživé *normály*. *Normál* byl výraz, který svou výjimečností posednutá mládež používala pro všechny, kteří si nelibovali v pustých výstřelcích.

Mladí páni Krabatý a z *Prachovců* v kasárnách hledali příležitost, jak vyšplhat po společenském žebříčku, nikoliv za každou cenu vyniknout; a byli ve své snaze urputně nudní.

*Tak nudní, že začínám souhlasit se sestrou,* pomyslel si Juraj líně. *Vždycky jsem věřil, že soužití s ní je mým trestem. Ovšem ti dva...*

Ti dva ho dráždili! Být v jejich přítomnosti každý den, snášet tytéž řeči, obavy a sny opakované nenápaditým slovníkem, vzrušeným hlasem vykřikovaná banalita za banalitou...

*Svatá Světlano, pomoz mi!*

Do místnosti vtrhl jeho sluha Ignác.

"Ctěný pane, výborné zprávy!"

"Výborné zprávy?" opakoval mladý pan z *Prachovců* a ani mu nevadilo, že Ignác nečekal na vyzvání, aby vstoupil. "Nic se konat nebude?"

Ignác se zamračil.

"Co se nebude konat?" zeptal se zmateně. "Byl jsem na kasárenském dvoře. Ptal jsem se vojáků a zdá se, že všichni chtějí vidět souboj. Staví dokonce tribunu, aby si mohli urození diváci sednout."

"Urození? Diváci? Sednout?"

Pokud pán z *Prachovců* kdy doufal, že událost, do které ho Juraj zapletl, se obejde bez většího povyku, sklaplo mu.

"Jací urození diváci?" zeptal se sklesle.

"Někteří už jsou na místech. Plukovník pro ně přichystal občerstvení. Byli mezi nimi i vaše sestry, mladý pane," dodal Ignác nadšeně k Jurajovi. "A s nimi přišel i mladší bratr ctěného pana Azimíra, jmenuje se Božidar. Všichni chtějí vidět, co se stane. Spousta studentů z akademie, kde studuje vaše mladší sestra. A spousta hezkých studentek," dodal Ignác snaživě.

Žalud, na kterého ta slova působila jako červený hadr na býka, se prodral ke kormidlu: "A co **moje** Hrdlička?" zeptal se dychtivě. "Pozval jsi ji, jak jsem ti poručil?"

Nyní i Juraj protočil panenky. *Ty jsi pozval svou holku na souboj, který vedeš kvůli snoubence cizího chlapa?* pomyslel si. *Máš se ještě co učit, ty mameluku! A odkdy je to **tvoje** Hrdlička?*

Od dob, kdy Žalud začal randit s Vránou, se stával průbojnějším. A nic si nedělal ze Závišova varování, že Hrdlička může sloužit velectěné gubernátorce.

"Slečna Hrdlička odmítla přijít, ale přeje vám hodně štěstí."

Zatímco Žalud polykal zklamání, oba mladší kadeti si vyměnili pohledy. Nejspíš Hrdličce záviděli možnost *odmítnout přijít*.

S povzdechem se Juraj zvedl z kavalce.

"Jaký je čas, pane Krabatý?" zeptal se. "Jsem si jistý, že nikdo z nás nechce, abych zmeškal svou velkou chvíli."

Velice neochotně sáhl kadet Krabatý do náprsní kapsy a vytáhl odsud zlaté cibule. "Měli bychom vyjít. Nehodí se, aby na nás ctěný pán Azimír čekal."

"Sotva ho můžu urazit víc, než jsem ho už urazil," podotkl Juraj. "Ale dochvilnost je ctností králů. Vstávat, vy dva. Nemusíte se bát. Zvítězíme!"

"Možná bys jaksi mohl, ehm, nezvítězit?"

Oba mladší kadeti vůbec netoužili, aby Juraj zvítězil. Pokud šlo o ně, dali by přednost jeho smrtelné nehodě a novému, méně ztřeštěnému veliteli své světnice.

*A to ještě nevíte všechno,* podotkl Juraj v duchu, když se oblékal. *Mám horší problém!*

Jemu samotnému přišel souboj s Azimírem jako drobné rozptýlení. Nad jeho hlavou se vznášela jiná katastrofa!

Že se Juraj stal chráněncem Revizorky netušil v kasárnách nikdo. Úřad gubernátorky vzbuzoval hrůzu a děs. A samotná Revizorka měla prachmizernou pověst! Jak její titul napovídal, prováděla inspekční cesty. Nechávala za sebou zničené rody a klany.

Zpitomělí muži i ženy se jí ochotně přiznávali ke svým hříchům, okouzlení neodolatelným šarmem. A ti, kteří se s ní potkali, na ni nedokázali přestat myslet a žárlivě dohlíželi, aby se k ní nikdo nepřiblížil o nic víc než oni.

*Dnes skončil čas mého hájení,* pomyslel si Juraj vzrušeně. Své nové *psychoaktivní* šaty, které dokázaly měnit barvu i kresbu, nosil v nenápadných odstínech zelenohnědé jako každý příslušník malého rodu ze zahraničí. V kasárnách nikdo netušil, kdo nad ním drží ochrannou ruku.

"Pánové, prosím, pojďme," řekl, aniž by přiznal mravenčení v podbřišku. "Chci, abyste šli se mnou hrdě a důstojně."

"Já myslím, že budu zvracet," řekl nešťastně pan Krabatý. "Kdybyste mne, pane, mohl omluvit."

Tak chabá výmluva byla moc i na pana z *Prachovců*, který svého sklíčeného kolegu nakopl koženou botou. "Vstávej, slabochu. Náš velitel má pravdu. Půjdeme hrdě a důstojně. Mám, pane, shromáždit vojáky? Nehodí se, abyste neměl žádný doprovod."

"Děkuji, pane."

Prostí vojáci celé pozdvižení vítali jako zábavné představení. Obavy mladších kadetů se jich netýkaly.

"Vsadil sis?" zaznělo pod okny.

"Na koho, brácho? Na našeho kazisvěta?"

"Na koho jiného? Tenhle rok se našeho staršího všichni bojí. Je to zatracený kluk z pohraničí. Slupne vévodskýho frajírka jako malinu."

"Hm, hodně štěstí, esli na něj vsadíš. Tvý měděný skončej v prachu."

"Proč? Je ten druhej dobrej?"

"Záleží na tom? Tidle skoropáni uvažujou jinak než ty a já. Náš starší má po kariéře, estli tomu druhýmu zkříví vlásek na hlavě."

"Von má stejně utrum. Tak mu aspoň naklepe budku."

"Heleďte, já zase slyšel..."

Hlasy nerozhodných sázkařů postupně utichaly, když se přiblížil Juraj s mladšími kadety. Vypukl obvyklý řev rozkazů, ještě hlasitější než kdy jindy. Kvůli slavnostní události, vojáci ze všech družstev cídili výstroj a výzbroj.

*Všechna ta paráda na mrtvých duších.*

Jurajovi zástup vojáků připomněl nablýskaný hřbitov. *Ti ubožáci jsou beznadějně **bezbarví**. Ve Hře ani šaty nedělají člověka.*

Juraj neměl ve zvyku na nikoho hulákat.

"Ticho, prosím," řekl mírně.

Ne každý ale sdílel jeho přesvědčení.

"Ticho! Ticho! Ticho!"

Velitelé družstev spustili ohlušující rámus. "Pan starší kadet chce mluvit! Držte huby!"

"Děkuji, pánové. Vedete si skvěle," řekl Juraj s náznakem ironie. "Nebudu řečnit dlouho. Jak víte, jsem praktický muž, takže krátce a stručně. Čeká mne drobná nepříjemná záležitost: nic, co by mělo nebo mohlo ovlivnit vaše každodenní zaměstnání. Protože vaše největší starost je - jak jsem pochopil - obava, že bych nemusel dát do svého zápasu všechno, chci vás ujistit, že nehodlám staršího pána z *Praříče* šetřit."

*Dal bych přednost krátkému potlesku,* napadlo Juraje, když viděl kamenné tváře vojáků.

"Pokud jde o mé šance na výhru," pokračoval. "Starší pán z *Praříče* má nade mnou výhodu v síle vnitřního plamene a kvalitě vybavení. Jeho *psychoaktivní*, pardon, kouzelný meč," Juraj se rychle opravil, když viděl, jak málo mu vojáci rozumí, "předčí ten můj. Nějaké dotazy?"

"Tak na koho, do prkenný vohrady, vsadit, pane starší kadete?" zeptal se jakýsi odvážlivec.

"Doporučuji vsadit na mne. Při vší úctě k staršímu kadetovi z *Praříče*, jeho šance jsou čtyři ku šesti v můj prospěch."

Pán z *Prachovců* se ušklíbl.

"To jistě," ucedil mezi zuby a kysele dodal. "Nezapomněl jsi na něco, vážený pane starší kadete?"

"Rozhodně ne, mladší pane kadete."

"Jak myslíš, pane. Jen abys nelitoval. První pán z *Praříče* se nebude ohlížet, aby tě nezranil. To ty si musíš dát pozor, abys mu vážně neublížil."

"Neublížím mu, žádný strach," řekl Juraj a pozorně si pana z *Prachovců* prohlédl. "Záchvěv svědomí?"

"Záchvěv povinnosti," řekl pan z *Prachovců* hrdě a stejně hrdě dodal. "Nebudu se omlouvat, že jsem chtěl z té tvojí šlamastyky vycouvat. Podle mne ses dokonale zbláznil. Krabatý má pravdu, také mi je na zvracení. Hlavně z toho, že jsi klidný jako želva."
