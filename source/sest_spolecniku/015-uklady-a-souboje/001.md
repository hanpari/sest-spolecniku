# 

Když si procházeli události posledních dnů, shromáždění v Závišově obýváku na jedné z jeho povinných schůzek, Lýdie si všimla, že přes neformální prostředí i šaty, jejich přítomnost působí čím dál víc jako profesionální porada.

Medard se svými sklony k administrativní práci získal roli Závišovy sekretářky, zatímco ona musela usměrňoval a řídit jednotlivé vstupy a výstupy. Pan domácí už dávno ustoupil do pozadí, vždy ochotný vzdát se světla ramp ve prospěch těch, kterým jeviště svědčilo.

Což byla, jak si podrážděně všimla, Světlana, která, jak Lýdie ještě podrážděněji zaznamenala, utrácela ze svého fondu za sexy oblečky a působila tak vyzývavě, že by ji Lýdie nejraději praštila.

"Kdyby sis alespoň nevycpávala podprsenku, ty šlapko jedna nestydatá," zamumlala pro sebe. 

I přes to, že se blížil konec podzimu, Světlana se svou dokonalou kůží si stále udržovala zlatavé opálení, ze kterého byla odhodlaná ukázat světu co nejvíc. Fascinovaná Lýdie po očku sledovala krátkou červenou minisukni, ale ať blondýnka přehazovala nohy jakkoliv, Lýdie stále neodhalila sebemenší náznak kalhotek. *Kopretina by jí snad nedovolila chodit na ostro,* přemýšlela zoufale, zdrcená pocitem, který nemohl být ničím jiným než přízemní žárlivostí.

*Svinský Adonis,* uvažovala, zatímco udržovala ztuhlý úsměv na rtech, který ji Světlana přívětivě opětovala. Revizorčin záhadný bratr byl vysazený na blondýny a o zrzky neměl zájem. Alespoň tolik znělo oficiální vysvětlení. Ale Lýdie tušila, že Adonisovi zkrátka smrdí.

Styděla se sama za sebe, že nedokázala přestat brát své modré pilulky. A jestliže nasládlý pach cítil Adonis, pak i Záviš musel vědět, že lhala, když tvrdila, že hormonální přípravek vysadila. Už ho brala jen každý třetí den, pokaždé když měla dojem, že se svět stává příliš směšným, aby ho ještě mohla snášet, aniž by se zalkla smíchy.

*Zklamala jsem? Ani zdaleka,* snažila se sebe samu přesvědčit, *můj milovaný mne nechává tančit ve své dlani. Láska ho nezajímá, pocit provinilosti může lépe využít a zneužít.*

Nešlo nevidět, jak se každý v její společnosti snaží Závišovi zavděčit. Stával se středobodem jejich vesmíru, ovládal je.

*Je jako můj otec,* napadlo ji, *až na to, že otcovi podřízení mají strach, zatímco my přirozeně toužíme po Závišově pochvale.*

Když zkoumala proměny svého vztahu ke svému snoubenci, šokovalo ji, co nacházela. Od počáteční nechuti až po hlubokou důvěru, ke které z velké části přispěla svou bláznivou touhou se zamilovat a být jeho.

*Být jeho, patřit mu!*

Měla chuť vřískat smíchy. *Jsem tak beznadějně konvenční, poslušná a skvěle vychovaná!*

"Nad čím dumáš, nejko?" zeptala se jí Světlana s úsměvem - a jak měla ve zvyku, položila jí dlaň na koleno. Ještě než ji Lýdie stačila setřást, zvedla výstražně a výsměšně prst. "Vydrž, já vím, že se ti dotek protiví. Ale jak jinak chceš uspokojit svého budoucího chotě?"

Bylo těžké nepodlehnout prosluněnému šarmu. Navíc NT-vysílače zůstávaly položené na stole a Lištička ke slečně Světlaně neměla výhrady. Když obsluhovala při jídle, Světlaně vždy nosila občerstvení jako druhé, čímž dávala jasně najevo, kdo se nachází v **Šesti společnících**  hned po potížistovi.

"Přemýšlím, že jako moderní emancipovaná žena bych si neměla libovat v pozici spokojené ženušky," řekla Lýdie upřímně - v naději, že ji světácká blondýnka podpoří.

"Četla jsi Stepfordské paničky?"

"Četla," přikývla Lýdie spokojeně, že alespoň v tomhle ji Světlana nezklamala. *Ano, přesně tuhle proměnu na sobě pozoruji. Včera výkonná stříbronoska, ředitelka ústavu - dneska madame usazená u plotny.*

"Ještě se máš co snažit, abys dosáhla ideálu," poznamenala Světlana a rozbořila tak všechno, co si Lýdie namlouvala. "Do ctihodné matróny máš hodně daleko. Tuhle jsem slyšela Šupáka nadávat, jaký po sobě necháváte s Gabrielou nepořádek. Jeho *schizoidním* sklonům lezete poctivě na nervy. Mimochodem, co to pořád hledá za sklenice? Už je s tím zatraceně otravný."

"Netušíme!"

Gabriela, která jejich debatu sledovala a vyměnila si s Lýdií provinilý pohled, se mimoděk podívala směrem ke koši. Jednu ze tří Závišových sklenic (na kterých nebylo nic zvláštního) měla na svědomí ona, druhou rozbila Lýdie. Všechny stopy pečlivě uklidily a před Závišem se tvářily jako neviňátka, když se vítězoslavně vynořil s poslední a zbylé dvě hledal s pílí rodiče, kterému se zatoulaly děti.