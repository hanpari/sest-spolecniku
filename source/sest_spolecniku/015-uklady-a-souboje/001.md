# 

Když si procházeli události posledních dnů, shromáždění v Závišově obýváku na jedné z jeho povinných schůzek, Lýdie si všimla, že přes neformální prostředí i šaty jejich sešlost působí jako profesionální porada.

Medard se svými sklony k administrativní práci získal roli Závišovy sekretářky, zatímco ona musela usměrňoval a řídit jednotlivé vstupy a výstupy. Pan domácí už dávno ustoupil do pozadí, vždy ochotný vzdát se světla ramp ve prospěch těch, kterým jeviště svědčilo.

Což byla, jak si podrážděně všimla, Světlana, která, jak ještě podrážděněji zaznamenala, utrácela za sexy oblečky a působila tak vyzývavě, že by ji nejraději praštila.

"Kdyby sis alespoň nevycpávala podprsenku, ty šlapko jedna nestydatá," zamumlala pro sebe. Ji samotnou malé poprsí netrápilo, ale nemohla popřít, že hluboký výstřih je past na mužské oči.

I přes to, že se blížil konec podzimu, Světlana se svou dokonalou kůží si stále udržovala zlatavé opálení, ze kterého byla odhodlaná ukázat světu co nejvíc. Popuzená Lýdie po očku sledovala krátkou červenou minisukni, ale ať blondýnka přehazovala nohy jakkoliv, stále neodhalila sebemenší náznak kalhotek. *Kopretina by jí snad nedovolila chodit na ostro,* přemýšlela zoufale, zdrcená pocitem, který nemohl být ničím jiným než přízemní žárlivostí.

*Svinský Adonis,* uvažovala, zatímco udržovala ztuhlý úsměv na rtech, který Světlana přívětivě a bezelstně opětovala. *Je jasné, kdo je tu vítěz a kdo poražený.* Revizorčin záhadný bratr byl vysazený na blondýny a o zrzky neměl zájem. Alespoň tolik znělo oficiální vysvětlení. Ale Lýdie tušila, že Adonisovi zkrátka smrdí.

Styděla se, že nedokázala přestat brát modré pilulky. A jestliže nasládlý pach cítil Adonis, pak i Záviš musel vědět, že lhala, když tvrdila, že hormonální přípravek vysadila. Užívala ho každý třetí den, měla-li dojem, že se svět stává příliš směšným, aby ho ještě mohla snášet, aniž by se zalkla smíchy.

*Zklamala jsem? Ani zdaleka,* snažila sebe přesvědčit, *můj milovaný mne nechává tančit ve své dlani. Láska ho nezajímá, pocit provinilosti může lépe využít a zneužít.*

Nešlo nevidět, jak se každý snaží Závišovi zavděčit. Stával se středobodem jejich vesmíru, ovládal je.

*Je jako můj otec,* napadlo ji, *až na to, že otcovy podřízené ovládá strach, zatímco my přirozeně toužíme po Závišově pochvale.*

Když zkoumala proměny svého vztahu ke svému snoubenci, šokovalo ji, co nacházela. Od počáteční nechuti až po hlubokou důvěru, ke které z velké části přispěla svou bláznivou touhou se zamilovat a být jeho.

*Být jeho, patřit mu!*

Měla chuť vřískat smíchy. *Jsem tak beznadějně staromódní, poslušná a skvěle vychovaná!*

"Nad čím dumáš, nejko?" zeptala se jí Světlana  - a jak měla ve svém protivném zvyku, položila jí dlaň na koleno. Ještě než ji Lýdie stačila setřást, zvedla výstražně i výsměšně prst. "Vydrž, já vím, že se ti protivím. Ale jak jinak chceš uspokojit budoucího chotě?"

Bylo těžké nepodlehnout prosluněnému šarmu. Navíc NT-vysílače zůstávaly položené na stole a Lištička ke slečně Světlaně neměla výhrady. Když obsluhovala při jídle, Světlaně vždy nosila občerstvení jako druhé, čímž dávala jasně najevo, kdo se nachází v **Šesti společnících**  hned po Závišovi.

"Přemýšlím, že jako moderní emancipovaná žena bych si neměla libovat v pozici spokojené ženušky," řekla Lýdie upřímně - v naději, že ji světácká blondýnka podpoří.

"Četla jsi *Stepfordské paničky* od Levina?"

"Četla," přikývla Lýdie spokojeně, že alespoň v tomhle ji Světlana nezklamala. "Ano, přesně tuhle proměnu na sobě pozoruji," zašeptala významně. "Včera stříbronoska, ředitelka ústavu - dneska puťka u plotny."

"Ještě se máš co snažit, abys dosáhla stavovského ideálu," poznamenala Světlana a rozbořila tak všechno, co si Lýdie namlouvala. Nejspíš takový druh *metamorfózy* nepovažovala za nic pohoršujícího, alespoň pokud šlo o jiné ženy. 

"Do ctihodné matróny máš hodně daleko," pokračovala důvěrně. "Tuhle jsem slyšela Šupáka nadávat, jaký po sobě necháváte s Gabrielou nepořádek. Jeho *schizoidním* sklonům lezete poctivě na nervy. Mimochodem, co hledá za sklenice? Už je s tím zatraceně otravný."

"Netušíme!"

Gabriela, která jejich debatu sledovala a vyměnila si s Lýdií provinilý pohled, se mimoděk podívala směrem ke koši. 

Jednu ze tří Závišových sklenic (na kterých nebylo nic zvláštního) měla na svědomí ona, druhou rozbila Lýdie. Všechny stopy pečlivě uklidily a před Závišem se tvářily jako neviňátka, když se vítězoslavně vynořil s poslední - a zbylé dvě hledal s pílí rodiče, kterému se zatoulaly drahé děti.

"Neruším vás?"

Záviš si odkašlal, aby dal najevo, že by měly věnovat pozornost shrnutí posledních událostí.

"Ale my posloucháme, Vaše Otravnosti," opáčila Světlana nonšalantně. "Zrovna jsi vykládal, jak se tady na barona vrhla černá vdova jménem Olga a jak bychom si měli dávat pozor na nástrahy, ať už přicházejí v jakémkoliv slušivém balení."

Přitom (podle Lýdie dost nejapně) nabídla svou postavu s dychtivostí nezadané kurtizány.

"Nestačíme se divit, že Medard přežil," podotkla Gabriela jedovatě. "Měl by být snadnou obětí svých vilných choutek..."

"... a touhle dobou nadrogovanou hračkou a skákat ze střechy," přidala se Lýdie, aby držela dívčí partu, i když jí přišlo nevkusné si ze zarudlého vousáče střílet.

"Musel jsem utéct," přiznal Medard ostýchavě. Nicméně se zdálo, že ho pozornost ostatních těší. "Trochu jsem zpanikařil."

"V každém případě úkol splnil," ozval se Záviš pochvalně. "Navštívil Libuši Ťavodovou, respektive její alter ego, vikomtesu z *Údolí plchů*. A teď dávejte prosím pozor..."

"Jsme jedno ucho," přihlásila se Světlana - a k Lýdiině hrůze nejenže nedala ruku pryč z jejího kolena, ale začala ji hladit po stehně. "I když bych dala přednost, kdybychom se chvíli věnovali naší Olze Kubaljakové. Její metody mne zajímají."

"Chceš k ní do učení?" zeptal se Juraj jedovatě. "A přestaň obtěžovat Lýdii. Vadí jí to!"

"Ráda bych si vyměnila poznámky s jinou *femme fatale*," prohlásila Světlana vznešeně. "Do učení? Hm! Nepodceňuješ mne trochu, bratříčku? To ona potřebuje moji radu. Kdybych si ji vzala do parády, Medard by nikdy neutekl. A slušné dítě nemluví, když se baví dospělí," napomenula ho.

"*Scuto ignorantiae tegor, gladio arrogantiae ferio,*" poznamenal Záviš.

Světlana mu věnovala líný úsměv a posunula ruku výš mezi Lýdiina stehna. "Přemýšlela jsem, odkud ten citát znám. Takže od vás, Vaše Pitomosti. *Modeste ? À quoi bon, quand on peut être fabuleuse!*"

"Co prosím?" zeptal se zmatený Medard a obrátil se na svého jediného spojence, tichého Juraje.

"*Štítem nevědomosti se kryji, mečem arogance sekám*," přeložil mu mladík neochotně z latiny. "To dost málo vystihuje její nejapnou osobnost. Ona moc dobře ví, co dělá. Víc jí věřím, když tvrdí, že *nemá důvod být skromná, když může být úžasná*."

"Děkuji, bratříčku."

"To nebyla pochvala, nádhero! A dej pryč tu ruku!"

"Pokračujme," řekl Záviš a jeho šedé oči bez jiskřičky zájmu sklouzly na Lýdiiny nohy. "Medarde, prosím."

"Za prvé," Medard se nadechl a zaujal strnulý postoj člověka, který chce působit sebevědomě tím, že se stane nafouknutou žábou.

"Libuše Ťavodová je v pořádku," řekl, když se vyfoukl. "Odmítla rychloléčbu na náklady **První-Spořitelní** a zůstává zavřená doma, nohu v sádře. Podle mne ji drží na uzdě vikomtesa, protože si neumím představit, že by ta ukřivděná chudinka dokázala ustát tlak ze strany toho křiváka Plíhala. Omlouvám se, Lýdie," dodal pak rychle, když si všiml, jak se Lýdie zatvářila. "Ale je to křivák, i když stříbronos."

"Kašlu na Plíhala," zavrčela. 

Dráždila ji Světlanina ruka a její vláčné pohyby, ale také vnímala, že její nepohodlí sleduje Záviš. Vyzkoušeli dost různých prostředků, jak vyvolat vzájemnou citovou vazbu, že jeden další už mnoho neznamenal. 

Když zůstali sami, vyřezala mu do zad svůj monogram skalpelem. Byl to mělký a opatrný řez, neporovnatelný s jizvami, které pokrývaly jeho tělo, a oba se shodli, že tudy cesta nevede - byť Lištička v hloubi jejího podvědomí srdečně nesouhlasila.

Tušila, že Záviš ji pozoruje proto, aby potvrdil nebo vyvrátil teorii malá víly o její touze být sledovaná, nikoliv dotýkaná.

"Zde je byt, ve kterém Libuše žije," pokračoval Medard rozpačitě a ukázal jim fotografie, které musel tajně pořídit na Závišův pokyn.

*Ta ženská dbá na pořádek ještě méně než já,* pomyslela si Lýdie s uspokojením. Místo Libuše Ťavolové bylo zmenšenou kopií bytu, ve které dříve žila a který se chystala pronajímat, ale nemohla se k tomu odhodlat, protože v něm zůstávalo spousta maličkostí, ke kterým měla sentimentální vztah.

I drahá Libuše sbírala upomínkové předměty, ale o co menší měla prostor, o to větší měla sběratelský zápal.

"Fuj," komentovala Gabriela. "To je skládka?"

"Nechci Libuši obhajovat," ozval se Medard, "ale prochází těžkým obdobím. Opustil ji manžel..."

"A kdo by se mu divil," trvala Gabriela na svém. "Musel jsi tam, Medarde, zakopávat o krámy, co leží na podlaze."

"Hle, anděl pořádkumilovnosti se ozval," ušklíbl se Záviš a ukázal na talíře po občerstvení. "Dcero moje adoptovaná, co kdybys uklidila ze stolu, když tě cizí svinčík tolik pobuřuje?"

Gabriela, u které se její pokračující splynutí s mladší slečnou z Mechového kopce projevovalo tím, že si nechala narůst nehty, které si pilovala do špičky a barvila po vzoru Vrány na černo, aby pak na ně zadumaně hleděla, protože subkulturu gotů, satanistů a okultistů považovala za zoufale plasťácký projev, sebou trhla.  

Pak se skrývaným potěšením vstala, aby mu vyhověla. Lýdie si všimla, že Gabriela miluje každé připomenutí toho, že se ji chystají adoptovat. Jí samotné přišlo divné mít dospělou dceru, sotva o deset let mladší, ale na druhou stranu uznávala, že systém adopcí má něco do sebe. *Sotva bych mohla doufat, že můj potomek bude mít její kvality.*

"Ehm," pokračoval Medard, nešťastný, že si neumí udržet jejich pozornost."Já bych tedy... Pokud by vám nevadilo..."

"Omlouvám se," řekla Lýdie a také se málem začervenala, protože málem dodala *za celou naši rodinu*.

"To je v pořádku, Lýdie," ozval se Medard snaživě. "Také mne zarazilo, když jsem poprvé viděl ten její byt. Obávám se, že se Libuše ztrácí ve svém, ehm, zoufalství. Válí se tam láhve s ginem, všude plné popelníky a kapesníčky. Z části za to může samozřejmě ta zlomená noha," dodal, aby Libuši omluvil, "a z části také to, že nechává hodně prostoru vikomtese, která, přiznejme si, není přivyklá, aby po sobě uklízela. Ale když jsem našim dámám kapku pomohl, to smetiště prokouklo."

A hrdě ukázal další fotky, na kterých, jak si Lýdie zahanbeně uvědomila, prošel byt Libuše Ťavolové zázračnou proměnou. Staré krámy se ztratily, police zašlé prachem se blýskaly, nikde ani smítko a celý prostor se zdál náhle prostornější a útulnější.

"Udělal jsem pár změn," prohlásil Medard skromně.

"K čertu!" zamumlal Záviš a jeho pohled, upřený na její stehna, náhle vyjadřoval patrné zklamání ze spolubydlících, které si k sobě neopatrně zanesl. "K čertu, povídám."

A i hlupák by poznal, že by Medarda za Lýdii kdykoliv vyměnil.
