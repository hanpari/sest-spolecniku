# 

"Čas her skončil," uzavřel Záviš, který po celou dobu porady mlčel. "Jak jste si doufám všimli, **Šest společníků** přilákalo spoustu nemilé pozornosti - jak ve Hře, tak ve skutečnosti. Malá a protivná mi denně pláče, že jsme pod kyberútokem. Nejlepší korporátní hackeři se snaží nabourat do našich zařízení. V některých případech uspěli."

"Roztrhnu Matyáše jako hada," ozval se nešťastně Medard. "Vůbec netuším, jak se mi dostal do telefonu."

"Někdo mu poradil," řekl Záviš chladně. "O Lukáše a jeho partu se starají Trojákovi, ale Matyáš je zranitelný. Podle Stínošlápka se kolem něj začalo točit několik nových přátel."

"Nových přátel?"

Světlana se ušklíbla: "To není, barone, tak, že bychom se my s bratrem o Lukáše museli starat. Lukášova okouzlující osobnost od sebe odpuzuje i jemu nejbližší. Má nouzi o jakékoliv přátele. Chrání ho hradba výjimečnosti, o které sám sebe přesvědčil - cítí se jako zneuznaný hudební génius a opuštěný vůdce revoluce."

"Ale Matyáš chodí na střední. Korporace na něj nemůžou," protestoval Medard. "Je to ještě dítě!"

"Zatím netušíme, kdo se kolem něj motá," řekl Záviš. "Buď mafie, korporace nebo nějaký všetečný zlatonos. Ať už na tebe poslal nažhavenou Olgu kdokoliv, nespoléhal bych se, že bude ctít tvé morální zásady. Dítě zůstává hříchem rodiče."

"Hříchem?" 

"Jeho slabým místem." 

"Budu na stráži. Nikdo přese mne neprojde!"

To se nejspíš ozval mužný baron, než bezradně dodal. "Kdo je to hacker?"

"Klid, barone," ozvala se Světlana líně. "Já a bratr rodinu Mechových zajistime. Pokud se nepletu, Jeho protřelé Veličenstvo se nás právě chystalo požádat, abychom udělali přednášku o bezpečnosti. Něco ve smyslu: Milé děti, váš tatík se stal ředitelem společnosti, takže vás čekají životní změny. Nikomu nesmíte věřit. Je to tak?" obrátila se na Záviše. 

Když Záviš uznale přikývl, Světlana cítila, jak se stehno, na kterém držela ruku, napjalo.

*Lýdie špatně snáší, když Šupáka oslovím přímo,* napadlo ji. *Je na nejlepší cestě k duševnímu zotavení. Před několika týdny by pro ni žárlivost byla neuchopitelným hnutím mysli. Kdežto teď? Jak v ní, propána, Šupák dokázal probudit lásku?*

Pokud šlo o ni, Záviš v ní vyvolával vzrušené chvění. Kterákoliv část jeho osobnosti byla fascinující. *Potížista říznutý Ještěrovou zvířecí složkou spolu s tajemným Adonisem. Roztomilá míchanice!*

"Ale děti za nic nemůžou," protestoval Medard. "Matyáš by nikdy nikoho úmyslně neohrozil. Možná je trochu lehkomyslný, uznávám, ale..."

"To, že měl ohromnou legraci z toho, že ti do nového telefonu natáhl virus, nic nezmění na tom, že tě málem poslal na smrt. Ještě že ho napadlo změnit vyzvánění. Jinak by bylo složité zjistit, kde nám utíkají informace." 

"Ale Matyáš!"

"Jemu nic nevyčítám, kamaráde," ujistil Medarda Záviš s křivým úsměvem. "Tvoje bezpečnostní návyky stojí za starou bačkoru. Celou dobu tě s malou a ostražitou sledujeme. Nejenže už známe tvoje heslo, ale necháváš pravidelně telefon odemčený na stole."

"Tady mi nic nehrozí." 

"Jen se rozhlédni pěkně kolem sebe."

Když se Medard rozhlédl, zjistil, že je jediný, kdo svému okolí důvěřuje. Ostatní své telefony drželi u sebe. 

"Nic si z toho nedělej," těšil ho Juraj. "Do nás bezpečnostní pravidla vtloukali od dětství." 

"Jsem slabý článek řetězu," řekl Medard těžce. "Proto na mne poslali tu zatracenou ženskou."

"Nenamouval sis,doufám, že si tě svůdná Olga vybrala pro tvůj mužný vzhled," ušklíbl see Záviš. "Ale Světlana má pravdu. Olga Kubaljakova je třetí liga v našem *perimetru*, chci říct, v našem světě tajných agentů. 


