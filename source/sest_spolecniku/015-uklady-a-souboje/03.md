#

"Čas her skončil," uzavřel Záviš, který po celou dobu porady mlčel. "Jak jste si doufám všimli, **Šest společníků** přilákalo spoustu nemilé pozornosti - jak ve Hře, tak ve skutečnosti. Malá a protivná mi denně pláče, že jsme pod kyberútokem. Nejlepší korporátní hackeři se snaží nabourat do našich zařízení. V některých případech uspěli."

"Roztrhnu Matyáše jako hada," ozval se nešťastně Medard. "Vůbec netuším, jak se mi dostal do telefonu."

"Někdo mu poradil," řekl Záviš chladně. "O Lukáše a jeho partu se starají Trojákovi, ale Matyáš je zranitelný. Podle Stínošlápka se kolem něj začalo točit několik nových přátel."

"Nových přátel?"

Světlana se ušklíbla: "To není, barone, tak, že bychom se my s bratrem o Lukáše museli starat. Lukášova okouzlující osobnost od sebe odpuzuje i jemu nejbližší. Má nouzi o jakékoliv přátele. Chrání ho hradba výjimečnosti - cítí se jako zneuznaný hudební génius a opuštěný vůdce revoluce."

"Ale Matyáš chodí na střední. Korporace na něj nemůžou," protestoval Medard. "Je to ještě dítě!"

"Zatím netušíme, kdo se kolem něj motá," řekl Záviš. "Buď mafie, korporace nebo nějaký všetečný zlatonos. Ať už na tebe poslal nažhavenou Olgu kdokoliv, nespoléhal bych se, že bude ctít tvé morální zásady. Dítě zůstává hříchem rodičů."

"Hříchem?"

"Tvým slabým místem, kamarádíčku."

"Budu na stráži. Nikdo přese mne neprojde!"

To se nejspíš ozval mužný baron, než bezradně dodal. "Kdo je to hacker?"

"Klid," ozvala se Světlana líně. "Já a bratr rodinu Mechových zajistime. Pokud se nepletu, Jeho protřelé Veličenstvo se nás právě chystalo požádat, abychom udělali Lukášovi, Matyášovi i Lauře přednášku o bezpečnosti. Něco ve smyslu: Milé děti, váš tatík se stal ředitelem společnosti, takže vás čekají životní změny. Nikomu nesmíte věřit. Je to tak?" obrátila se na Záviše.

Když Záviš uznale přikývl, Světlana cítila, jak se stehno, na kterém držela ruku, napjalo.

*Lýdie špatně snáší, když Šupáka oslovím přímo,* napadlo ji. *Je na nejlepší cestě k duševnímu zotavení. Před několika týdny by pro ni žárlivost byla neuchopitelným hnutím mysli. Kdežto teď? Jak v ní, propána, ta lidská zrůda dokázala probudit lásku?*

Pokud šlo o ni, Záviš v ní vyvolával vzrušené chvění. Kterákoliv část jeho osobnosti byla fascinující. *Potížista říznutý Ještěrovou zvířecí složkou spolu s tajemným Adonisem. Roztomilá míchanice!*

"Ale děti za nic nemůžou," protestoval Medard. "Matyáš by nikdy nikoho úmyslně neohrozil. Možná je trochu lehkomyslný, uznávám, ale..."

"To, že měl ohromnou legraci z toho, že ti do nového telefonu natáhl virus, nic nezmění na skutečnosti, že tě málem poslal na smrt. Ještě že ho napadlo změnit vyzvánění. Jinak by bylo složité zjistit, kde nám utíkají informace."

"Ale Matyáš!"

"Jemu nic nevyčítám, kamaráde," ujistil rozrušeného Medarda Záviš s křivým úsměvem. "Tvoje bezpečnostní návyky stojí za starou bačkoru. Celou dobu tě s malou a ostražitou sledujeme. Nejenže už známe tvoje heslo, ale necháváš telefon odemčený na stole. Koleduješ si o malér."

"Tady mi snad nic nehrozí."

"Jen se rozhlédni pěkně kolem sebe."

Když se Medard rozhlédl, zjistil, že je jediný, kdo svému okolí důvěřuje. Ostatní své telefony drželi při sobě.

*Jaký to musí být pocit,* pomyslela si Světlana. *Být jediným beránkem ve vlčí smečce?*

"Nic si z toho nedělej," těšil Medarda Juraj. "Do nás bezpečnostní pravidla vtloukali od dětství."

"Jsem slabý článek řetězu," řekl vousáč těžce. "Proto na mne poslali tu zatracenou ženskou."

"Nenamlouval sis, doufám, že si tě svůdná Olga vybrala pro tvůj mužný vzhled," ušklíbl se Záviš. "Ale Světlana měla pravdu. Olga Kubaljaková je třetí liga v našem *perimetru*, chci říct, v našem světě tajných agentů. Znervózňuje mne ten, kdo stojí za ní."

"Proč?"

"Protože na rozdíl od ní ví, co dělá. Mé udatné komando pomocníčků se nabouralo do jejích souborů. Podle malé a otravné Kubaljaková netuší, kdo si ji objednal."

"Čili?"

"Čili někdo velmi opatrný zkoumá půdu. Někdo, kdo udeří, až si bude naprosto jistý, že uspěje."

Světlana si všimla, že Záviše přítomnost nového nebezpečného protivníka nevyvádí z míry. *Skoro bych hádala, že je nadšený!*

"Kecáš!" utrousila, aby se dozvěděla víc. Lýdie opět ztuhla.

Záviš se nenechal vyprovokovat.

"Když nevíš, stačí se zeptat," odtušil klidně.

"Tak povídej."

"Velké organizace mají vlastní odborníky, kterým svěřují špinavou práci. Jestliže dají přednost nájemné síle, pak proto, aby neodkryly karty příliš brzy. Někdo nás sleduje a provádí *průzkum bojem*. Používám správný slovník, že ano?" Záviš se úzkostlivě obrátil na Medarda. "Nerad bych zklamal očekávání tvé drahé Laury o tajných agentech."

"Blbče!"

Medardovi zjevně odlehlo, že s ním Záviš vtipkuje.

*Chudák baron si neuvědomuje, že je předmětem bezohledné manipulace,* uvědomila si Světlana. *Totéž i já. Myslím si, že se Šupákovi dostávám pod kůži, ale nejspíš využívá on mne.*

Z každého takové sezení vycházela s pocitem špíny na těle. Když se Medardova skupina loučila, Světlana objala postupně Gabrielu, Záviše i Lýdii. Té poslední pošeptala: "Za chvíli z tebe bude vzorná hospodyňka."

Lýdie nejenže neztuhla, ale pokorně se sklonila, aby pomohla Světlaně do lodiček.

"Děkuji, ctěná slečno. Takový je můj záměr."

*Když nevíš kudy kam, zavolej Lištičku?*

"To bylo podlé!" zamumlala.

"Těším se, až splyneš s Kopretinou," opáčila zrzka suše, náhle sama sebou a studená jako okurka. "Myslím, že tvému rozpustilému charakteru změna prospěje. Neříkají lékaři, že první krok k nápravě je přiznat si problém?"

"*Touché!*"

S pocitem, že ji Lýdie převezla, Světlana se vydala po schodech dolů a hlasitě klapala podpatky. *Tohle bylo první kolo, ty ludro zrzavá,* pomyslela si nadšeně. *A já prohrála na plné čáře.*

Stejně jako Záviš, i ona milovala protivníky hodné své čepele.

"Nech Lýdii na pokoji," napomenul ji Juraj, který v ní četl jako v otevřené knize.

Jejich trojice se prosmýkla kolem ptačích klecích, které strážily činžovní dům a u kterých se nyní Medard pravidelně zastavoval, aby světu dokázal, že v něm ptáci nevzbuzují strach.

*Od chvíle, kdy mu Snížek řekl, že má v těle VIUR, připadá si neporazitelný,* pomyslela si Světlana. Kmeny VIUR byly řízeně uvolňovány a nebylo neobvyklé, že si na některé část plasťáků vytvořila imunitu. O to bezstarostněji je pak roznášeli.
