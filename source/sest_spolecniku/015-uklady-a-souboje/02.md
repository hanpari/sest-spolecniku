#

"Nejsem žádný tajný agent," začal Medard, "takže nečekejte ode mne nic zvláštního. Když jsem utekl Olze Kubaljakové, moje dobrodružství skončilo. Díky obleku, který mi obstarala tady Světlana, jsem neměl problém *infiltrovat* ..."

"Cože jsi neměl?" optal se Záviš.

"Problém *infiltrovat*," zopakoval Medard zaraženě. "Tak mluví tajní agenti, ne?"

"To se naučil od Laury," přispěchal na pomoc Juraj a začervenal se. "Ona sleduje moc špatných filmů. Používá slova jako *infiltrovat*, *perimetr* nebo *extrakce rukojmích*."

"Budu si je muset najít ve slovníku," zamumlal Záviš a Světlana se rozchechtala.

*I jeho vtipy pochopí rychleji než já, ta mrcha!* pomyslela si Lýdie zklamaně, které pozdě došlo, že *tajnými agenty* naráží Medard na současné potížisty a provokatéry.

Ona sama o Závišově povolání neměla valné iluze. Stále obě skupiny považovala za špínu svého stříbrného světa, něco jako mrchožrouty v divočině.

"Hrobaříci čili *Nicrophorus*," zamumlala pro sebe.

"Ano, má drahá?" zeptal se Záviš vlídně. "Co je s nimi?"

"Zahrabávají mrtvá zvířata, na kterých kladou vajíčka; larvy se živí rozkládající se tkání."

"Malá výprava do Lištiččina světa hmyzu?" zeptal se přívětivě. Naštěstí nepochopil, že v jaké souvislosti si na hrobaříky vzpomněla. Lýdie si s hrůzou uvědomila, že Lištička, která vystrkuje růžky z podvědomí, ji děsí víc než dívčí ruka na stehně.

Se zaťatými zuby roztáhla nohy od sebe, aby Světlanu pobídla. Medard náhle nevěděl kam s očima, i Juraj se slušně odvrátil, pouze Záviš ji nepřestal sledovat.

"Dobré?" zeptal se.

"Fantastické!" zavrčela. Zamlouvalo se jí, že má jeho nedělenou pozornost. "Medarde, prosím. Vikomtesa a Libuše. Všichni jsme napjatí, jak sis vedl. Zatím jsme pochopili, že jsi pouklízel," dodala jedovatě. "Tím sis jistě vyhlodal cestičku do jejího srdce jako *dirofilaria immitis*."

"Kdože?"

"Srdeční červ," vysvětlila Gabriela, která občas prolistovala knihy, ve kterých si Lištička libovala. "Většinou parazituje na psech."

"Výborně, slečno Gabrielo."

Lištička se prodrala do popředí, aby dívku pochválila a k Lýdiině zklamání se hned vrátila zpět. Zůstal po ní hmatatelný pocit zadostiučinění nad snaživou studentkou.

"Správně," řekl Medard, aby nalezl ztracenou niť. "Nechci se chválit, ale vikomtesa mi důvěřuje. Pokud jde o Libuši, obávám se, že se ztrácí. Z těch dvou je vikomtesa životaschopnější, pokud mi rozumíte."

"Co myslíš?"

"Libuše odumírá," vysvětlil Medard. "Pochopte, to není nic, co Lýdie popisovala u velmistra *Devíti draků*, žádné uzurpování těla, jak ho popisují korporace. Libuše prostě odmítá vylézt na povrch a vikomtesa nemá na výběr než být u kormidla."

"Nám vikomtesa vyhovuje," poznamenal Záviš klidně. "Pokud správně rozumím přísaze, kterou složila, jakmile ji zachráníme, získáme ji na svou stranu. To není špatný obchod."

"Ona se prostě ztrácí," trval na svém Medard, který si odmítal přiznat, že potížistovi na blahu Libuše Ťavolové nesejde. "Jako by páchala sebevraždu, nechává se převálcovat druhým já."

"My tomu rozumíme," ujistila ho Světlana klidně. "Ale některým z nás taková situace vyhovuje. Že, Vaše Krutosti?"

"Vinen ve všech bodech obžaloby," zasmál se Záviš, jako by se zlatovláskou sdílel jakýsi zvrácený žert, kterému rozuměli jen ona a on.

*Nabízejí chudákovi Medardovi iluzi, že my ostatní nejsme necitlivá a lhostejná monstra,* uvědomila si Lýdie. *Kromě něj nikomu z nás na osudu Libuše Ťavolové nesejde. Ale v zájmu další spolupráce musíme předstírat kapku lidské účasti.*

"Samozřejmě, že jí pomůžeme," prohlásila rychle. "Ale vikomtesa potřebuje naši pomoc co nejrychleji. Jak je na tom?"

"Otrokáři ji drží nadrogovanou v jednom ze svých domů. Vikomtese se podařilo vyhlédnout z klece a popsala několik létajících ostrovů. Víme, kde ji přibližně hledat."

"Nadrogovanou?"

"V *Červánkovém Městě* platí přísný zákaz prodeje občanů s rozvinutým plamenem, vikomtesa má navíc nárok na titul *ctěná*, ještě ke všemu absolvovala akademii, kde studuje má mladší dcera. Držet ji na prodej je plivnutí do tváře velectěné paní gubernátorky, ti lotři mají zatracené koule. "

Slova se chopil baron, který už možná neuměl vydržet Medardovo tápání. Zachmuřeně pokračoval. "Kdybych neslyšel od mé dcery o té Kudlance a obchodech klanů z *Podlubí a Mrzce*, nikdy bych nevěřil, že se najdou takoví ničemové, co se odhodlají prodat i lidi našeho postavení. Takové zrůdy je třeba vymýtit."

"Kdežto vy, drahý barone, dodržujete gubernátorčiny zákony do písmene," ozvala se Světlana pichlavě.

"Nikdy jsem nepochopil, proč bych nemohl krmit monstra lidskými paměťovými krystaly," odtušil baron nevzrušeně.

"A tihle otrokáři zase nechápou, proč by nemohli prodávat naši milovanou vikomtesu," opáčila Světlana. "Neříkali nakonec i Rusové, že bůh je vysoko a car daleko? Proč brát ohledy na velectěnou gubernátorku, že ano?"

"Tak nějak," zamumlal baron rozpačitě. *Žádný velký myslitel to není,* napadlo Lýdii. Z toho, co zaslechla o gubernátorce, měla dojem, že jde o velmi chladnokrevného vládce, který prosazuje meritokracii za každou cenu. Přehnané ohledy na etickou stránku věci vůbec nedopovídaly tomu, co o ní věděla.

"Mne by spíš zajímalo," ozvala se Gabriela, "proč vikomtesu jednoduše nezabijí? Podle Kudlanky by se dal její paměťový krystal střelit za slušnou cenu. A krystal se dá lépe schovat než živé zboží."

"To netuším," přiznal baron.

"Pokud smím promluvit..."

Lištička se opět prodrala do popředí, uctivě se uklonila a se sklopenou hlavou čekala na pokyn, že může pokračovat.

"Ano?" vybídl ji Záviš.