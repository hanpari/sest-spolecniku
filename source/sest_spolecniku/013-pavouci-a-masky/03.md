
CINK! CINK!

Když se zvonek nade dveřmi jemně rozcinkal, Lýdie si poblahopřála k dalšímu zákazníkovi. *Obchody se rozjíždí.*

Úsměv jí ale ztuhl na tváři, sotva rozpoznala povědomé zelené šaty, malou rozložitou postavu a pokrčenou hučku, zpoza které se vysouval špičatý nos, smyslné skřetí rty a dva nepravděpodobné copy na jinak lysé hlavě.

"Raťafáku!" zasyčela. "Co tady děláš?"

"Dostali mě, holka," zasupěl zálesák a ztěžka se sunul k lavici pro zákazníky; za sebou táhl rudou stopu. V jedné sukovité ruce svíral svou kouzelnou sekeru a druhou si držel širokou ránu, ze které prosakovala krev.

"Seš moje jediná kamarádka široko daleko," zasípal a svalil na lavici. "Sem si povídal, že dyž tak ráda zachraňuješ můj život, že ti nebude překážet, když ně na pár vokamžiků skováš."

"Zašpinils mi podlahu! A moji polstrovanou lavici!"

To už Lýdie nebyla u kormidla. Rozběsněná Lištička, u které by Lýdie nikdy nečekala tolik lidského hnutí mysli, sáhla po své jehle a blížila se ke své návštěvě odhodlaná dokončit, co někdo načal.

"Kdo byl ten amatér, co tě nedodělal?" zeptala se záštiplně.

"**Bdící bratrstvo**," opáčil Raťafák, který si její zájem mylně vyložil. "Bylo jich pět. Dva sem rozsekal, třetího pocuchal, ale jejich šéf mi zapích svý párátko přímo do boku. Tak sem se zdejchnul."

"**Bdící bratrstvo**? Budu chtít kompenzaci," řekla Lištička. "Můj nábytek, moje podlaha. Moji rozrušení pavouci!"

Někteří odrostlejší mrkavci skutečně reagovali a zvědavě se tiskli na stěny terária.

"Sem je varoval," pokračoval Raťafák, příliš otupělý zraněním, aby vnímal Lištiččinu vražednou náladu, "že sem člověk velectěnýho pana Ještěra, ať si daj majzla. Dyž ně bodl, jejich kápo mi laskavě sdělil, že na ňákýho Ještěra zvysoka dlabe."

Lištička, která se chystala odstranit zdroj znečištění svého milovaného krámku, zaváhala: "Odkdy ty jsi člověk velectěného pána?" zeptala se žárlivě. "Co si vzpomínám, jsi bezvýznamný zálesák, který nepatří k žádné gildě."

"To sou loňský sněhy," odtušil Raťafák hrdě. "Ještěr umí vocenit vopravdový vodborníky. Dyž sme se loučili, vzal mě stranou a důvěrně mi povídá: Heleď, ty se vyznáš ve městě. Já pám, že vyznám. Von mi vokázal svý vzácný hardy, že takdle nemůže mezi slušný lidi, že potřebujou vopravit. Já pám, to je fakt. A on že sem jedinej, na koho se může spolehnout. Ať prý mu najdu dílnu schopnou mu zašít jeho kouzelný šaty. Tak sem se v týhle díře zdržel a tak sem dopad," lamentoval Raťafák a ublíženě dodal. "Neměla bys mě zafačovat nebo něco?"

"Aha."

Zatímco všichni spěchali do bezpečí města, Záviš zůstal v nebezpečném lese pod záminkou, že jeho Ještěr by mohl způsobit problémy. Lýdie ho ale podezřívala, že mu primitivní život plný adrenalinového vzrušení vyhovuje. Stejné příznaky pozorovala i u barona z Mechového kopce. I on spěchal, aby se vrátil do divokého pohraničí.

*Zatímco já se těšila na chvíle klidu a pohody,* pomyslela si trpce. Utíkat před monstry nebo s  nimi bojovat ji nenaplňovalo. *Ovšem, dobrodružství opět zaklepalo na mé dveře...*

"Počítám," řekla Lištička jedovatě, která s ní názorově souzněla, "že ti, co tě tak odbyli, si nedají pokoj, dokud nebudeš bradou vzhůru. Máš je v patách, co? Loví tě jako škodnou."

Poslední věc, po které Lištička toužila, bylo upoutat pozornost sekty, která se zabývala sběrem informací.
