

CINK! CINK!

Když se zvonek nade dveřmi jemně rozcinkal, Lýdie si poblahopřála k dalšímu zákazníkovi. Úsměv jí ale ztuhl na tváři, sotva rozpoznala povědomé zelené šaty, malou rozložitou postavu a hučku, zpoza které se vysouval špičatý nos, smyslné skřetí rty a dva nepravděpodobné copy na jinak lysé hlavě.

"Raťafáku!" zasyčela. "Co tady děláš?"

"Dostali mně, holka," zasupěl zálesák a ztěžka se sunul k lavici pro zákazníky; za sebou táhl rudou stopu. V jedné sukovité ruce svíral svou kouzelnou sekeru a druhou si držel širokou ránu, ze které prosakovala krev.

"Seš moje jediná kamarádka široko daleko," zasípal a svalil na lavici. "Sem si povídal, že dyž si tak ráda zachraňuješ můj život, že ti nebude překážet, když ně na pár vokamžiků skováš."

"Zašpinils mi podlahu! A moji polstrovanou lavici!"

To už Lýdie nebyla u kormidla. Rozběsněná Lištička, u které by Lýdie nikdy nečekala tolik lidského hnutí mysli, sáhla po své jehle a blížila se ke své návštěvě odhodlaná dokončit, co někdo načal.

"Kdo byl ten amatér, co tě nedodělal?" zeptala se záštiplně.

"**Bdící bratrstvo**," opáčil Raťafák, který si její zájem mylně vyložil. "Bylo jich pět. Dva sem rozsekal, třetího pocuchal, ale jejich šéf mi zapích svý párátko přímo do boku. Tak sem se zdejchnul."

"**Bdící bratrstvo**? Budu chtít kompenzaci," řekla Lištička. "Můj nábytek, moje podlaha. Moji rozrušení pavouci!"

"Sem je varoval, že sem člověk velectěnýho pana Ještěra, ať si daj majzla. Dyž ně bodl, jejich kápo mi laskavě sdělil, že na ňákýho Ještěra zvysoka dlabe."

Lištička, která se chystala 