#

Když se vraceli domů *cum scutis non in scutis* (se štíty, nikoliv na štítech), Lýdie trpce přemítala, že její příspěvek k dnešnímu vítězství tvořila pouze její ochota nechat jednat Lištičku. Musela by být slepá, kdyby si nevšimla, jak Záviš na Lištičku spoléhá čím dál víc.

*Vy dva jste se hledali, až jste se našli,* uvažovala. *K čemu jsem pak já?*

Všechny její pokusy být užitečná skončily neúspěchem. Původně chtěla přesvědčit otce, aby do **Šesti společníků** investoval, ale dnešní úspěch zažehnal blížící se finanční krizi. Tak či tak, její otec se s ní odmítal setkat, i když ho Koutný přesvědčoval o opaku. Mít za zetě nebezpečného potížistu mu vadilo, zatímco o výhodách ze Hry nebyl ani v nemenším přesvědčený.

*Nejhorší je, že nemůžu trucovat,* povzdechla si. Záviš hrál zase jednu ze svých her, bujaře oslavoval vítězství, ale podle řeči jeho těla poznala, že je hluboce sklíčený. 

*Je psychovirus takový problém?*

Podle neutěšené předpovědi malé víly jim zbýval čas sotva do Vánoc. Ať se ale snažila, jak se snažila, nepozorovala na Závišovi žádné příznaky duševního úpadku, na který si tolik stěžoval. *Musím se ho pokusit utěšit. Ovšem jak?*

Bylo pět hodin odpoledne a oni stáli sami v Závišově kuchyni. Gabriela se odešla sprchovat, což znamenalo, že mají alespoň dvacet minut pro sebe. Záviš ponuře upíjel z hrnku, který mu věnovala Laura Mechová, a šklebil se na obrázek Evžena Trojáka, který měl ruku zdviženou k přípitku.

"Moje tři sklenice jsou v tahu," prohlásil pochmurně. "Nikdo neví, kam se poděly."

Když měl mizernou náladu, Záviš rád vzpomínal na sladké časy, kdy žil sám a jeho nádobí mělo řád. Lýdie v tom cítila ne-zrovna-jemnou výčitku. Ale i když se jí jeho slova dotýkala, doufala, že jde o známku toho, že tají ledy a on nepovažuje za nutná se schovávat za svou obvyklou neproniknutelnou fasádu.

"Zlobíš se?" řekla a se zatnutými zuby k němu přistoupila, aby ho objala.

"Chvíle pro romantiku?" zeptal se a odložil hrnek na kuchyňskou linku. Chytil ji kolem pasu a přitáhl k sobě.

Dostavil se první náznak nevolnosti a v levé ruce jí zacukalo. Lištička se nabízela, kdykoliv připravená ji nahradit. *Už si můžeš odpočinout,* napomenula ji Lýdie. *Nepotřebuji tě!*

Přitom sama nevěděla, jak má pokračovat. O intimní sblížení se s nikým nepokoušela, naopak se roky držela od mužů dál. Po vysazení modrých pilulek se příznaky zmírnily, ale Pavlovův reflex, který si stačila vypěstovat, zůstal.

*Nebylo by nakonec snazší nechat Lištičku, aby mi předvedla jak postupovat? Jestli já nejsem k ničemu! I zabijácká komorná ví o lásce víc než já.*

Vlastní bezradnost ji pobavila a podělila se o ni se Závišem.

"Pro muže je panenská bezradnost svůdná," poznamenal svým klidným odtažitým tónem. "Dává jim iluzi první noci."

"To není iluze," opáčila a začervenala se. *Hloupé citové poblouznění,* napomenula se. Potlačila chuť se vrhnout na svou kabelku a nadopovat se modrou pilulkou. "Co teď?" zeptala se nejistě.

"Zvýšíme sázky," řekl a jeden po druhé rozepínal knoflíky na její blůze. Pak jí rozepnul podprsenku, klidně a beze spěchu, jako by ženy vysvlékal dnes a denně. Pak ji vybídl, aby ona totéž udělala s jeho košilí.

"Gabriela," sykla rozrušeně. Ne kvůli nahotě, ale kvůli kresbě jizev na jeho hrudníku.

"Máme čas," řekl a ukázal na nástěnné hodiny. "Ještě deset minut. Právě se osprchovala a teď se bude natírat kouzelným krémem, o který se dělíte. Pak bude zírat do zrcadla a zkoumat, jestli se jí zlepšila pleť."

"Přála bych si, aby ses věnoval jen mé maličkosti," zavrčela, trochu uražená, že stačí vnímat i svět kolem sebe. Ona se soustředila pouze na něj.

"Stále ve střehu," odpověděl klidně a položil jí dlaň na prsa. "Dobré?"

"Možná."

Kromě nevolnosti musela bojovat i s Lištičkou, která se drala na povrch. Těžko soudit, zda Lištička chtěla Záviše nebo prostě nabízela výpomoc. Levou rukou mu oplatila dotek, aby prozkoumala jizvy na jeho těle, plná vzrušení, které pocházelo od té druhá. "Musela vás milovat," zašeptala Lištička jejími ústy. "Takové krásné vzpomínky. I já bych si přála jednu zanechat."

Oba byli tak zvyklí na svou dvojjedinost, že se Lýdie ani nesnažila omlouvat, napůl zvědavá, jak bude Záviš reagovat.

Ten se zachechtal a natáhl se pro kuchyňský nůž. "Prosím. Je nabroušený."

"Vzrušilo by tě to?" zeptala se.

"Ne. A tebe?"

"Oba víme, že promluvila Lištička. Ta má jiné choutky."

"Bylo mi patnáct, když mi vyřezala první značku," vysvětlil. "Jediné, na co jsem se soustředil, bylo, abych moc nekřičel. Přesto..."

*Přesto co?*

"Přesto," ušklíbl, "doufám, že mi Lištička pomůže probudit staré vzpomínky. Nebylo by úžasné se vrátit o dvacet let v čase?"

*S přibývajícím věkem možná najdu porozumění i pro tak zločinný spolek jako je **Vita Aeterna**,* pomyslel si trpce. *Jak hluboce ještě klesnu? Další zářez do kůže mi mládí nevrátí.*

"No dovolte!" ozvalo se.

V oblacích páry, šokovaná Gabriela, zabalená do ručníku, vyšla z koupelny a přistihla je polonahé, nůž mezi nimi.

"Jsi o tři minuty rychlejší, než bys měla být," podotkl Záviš. "Copak? Došel ti krém?"

"Ano, bohužel. Co vy dva vyvádíte? A co ten nůž?"

"Omlouvám se, slečno Gabrielo, jestli jsem vás rozrušila. Můj pán si přál probudit jisté vzpomínky."

"Pěkné vzpomínky na časy, kdy ho rozřezávali zaživa?" odfrkla si Gabriela. "On není masochista, Lištičko."

"To skoro zní jako obrana mé maličkosti," poznamenal Záviš pobaveně. "Dobrá tedy, nebudeme dráždit nevinné oči princezny. Je mi líto, Lištičko, ale Gabriela má pravdu - mít další jizvu mi potěšení nepřinese."

*Mluv za sebe!*

I když Lýdie věděla, že záplavu endorfinů, které vyvolala představa řezání do Závišova těla, patří jen a jen Lištičce, přesto si ostýchavě část rozkoše přisvojila.
