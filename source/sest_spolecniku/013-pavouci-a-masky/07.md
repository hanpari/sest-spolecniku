#

"Roztleskávačky," pokračoval raději, "jsou spoře oděné holčičky, které tancují před zraky opilých mužů."

"A to tvrdíte, že nemáte špinavé myšlenky!"

"Nezodpovídám za to, co se děje v cizích hlavách, ctěná slečno," oplatil jí s úsměvem. "Řemeslo roztleskávaček je nevinné. Tancují v kratičkých sukénkách a upjatých úborech. V bezpečné vzdálenosti od svých diváků, musím podotknout."

Juraj významně přejel pohledem délku mezi kasárenskou zdí a loukou. "Vůbec nevím, proč jsem si je vybavil. V každém případě, říká se, že kouzlo roztleskávaček tkví v jejich množství. Čím více, tím lépe. Mužské oko je vnímá jako hejno půvabných bytostí, byť by samy o sobě byly nehezké."

"V tom případě je od vás odvážné, že vůbec vycházíte bez doprovodu," poznamenala jedovatě Anjelika, které se dotklo, co naznačil. "Nejste žádný krasavec! Jsem snad já nehezká?"

"Vůbec ne! Jste jako kreslená panenka."

*Jen si tě vystavit na poličce a raději si urazit prsty, než se tě dotknout.*

"Kreslená? Domníváte se, že používám líčidla?"

"Líčidla?"

Juraj se k ní naklonil a prohlížel si její tvář z bezprostřední blízkosti. To už bylo na Žaluda příliš. Chtěl utéct a někam se zahrabat!

*Je to jen pěkná holka,* napomenul ho Juraj. *Nemusíš kvůli ní tak vyvádět. Musím ale uznat že dokonalá.*

"Lehké stopy šminek," poznamenal, když se napřímil. "Pouhé zvýraznění vaší přirozené krásy. Nic, zač byste se měla stydět. Dávám vám osm bodů z deseti."

"Osm!" vykřikly obě ženy rozhořčeně.

"Už jsem viděl hezčí," zalhal pohotově. "Sedm by bylo málo a devět zase moc."

Krásnou tvář zahalily mraky a kdysi modré nebe slibovalo bouřku.

"Pane, původně jsem vás chtěla varovat, že pokud vás můj snoubenec uvidí takto blízko, neskončíte dobře," zasyčela Anjelika. "Ale nyní trvám na tom, aby pomstil moji čest. Sám jste si vykopal hrob. Budu tvrdit, že jste se mne pokusil políbit."

Juraj odstoupil stranou, velmi zvolna, přičemž nezapomněl pošimrat pyšně zvednutou bradičku. Od zkroušeného Žaluda vycítil něco, co mohlo velmi dobře být odevzdáním se osudu. Ani to, že se dotýkal hedvábné a něžné pleti, ho neumělo rozveselit. *Jsme vyřízení!* vysílal na všech vlnových pásmech.

"Velmi dobře," řekl Juraj. "Konečně jsme jeden od druhého dostali, co jsme potřebovali."

Zvědavost pro jednou zvítězila nad rozhořčením.

"Cože?" zeptala se Anjelika. "Vy jste snad chtěl něco jiného než mne zesměšnit, pane? Jaký byl tedy váš hanebný cíl?"

I její komorná nastavila ouška.

"Můj cíl byl navýsost hanebný!" souhlasil Juraj. "Nechci vás ale děsit."

"Jen povídejte!"

"Když jinak nedáte..."

S hlubokou úklonou se Juraj vydal k východu z parku. Než odešel, přes rameno prohodil: "Doufám, že svého snoubence nemilujete přespříliš. Hodlám mu totiž řádně vyprášit kožich."

"Proč?"

"Protože musím," pokrčil Juraj rameny. "Jinak, obávám se, mne tady nikdo nebude brát vážně. Hahaha!"

Vyloudil ze sebe skřehotavý smích skutečného padoucha a spokojeně si hvízdal na cestičce vysypané štěrkem.

***

Jako žádný řádný umělec, ani Juraj nebyl se svou *etudou* příliš spokojený. Když se procházel po ulicích města, bádal nad svým výkonem a nacházel řadu míst, které mohl vylepšit.

Jeho otec ho vždycky učil, že improvizují jen neumětelové. *Dobrá improvizace je variace na staré téma,* říkával. Proto i Juraj použil jednu ze scén z *Koček v trní*, pouze ji převedl do archaického hávu galantních šermířů a vypůjčil si satanský smích z černobílých filmů.

*Jen jestli jsem to kapánek nepřehnal,* dumal nešťastně. *Nerad bych vypadal směšně. V každém případě, chybí tu moje milovaná sestra, aby mne kritizovala.*

Být mimo dosah Světlaniny prosluněné přítomnosti nebylo tak osvobozující, jak si vždycky namlouval. Náhle mu scházela její rozčilující sebejistota.

*Bez ní si připadám neúplný!* napadlo ho. A v duchu ji slyšel, jak mu odpovídá: *Beze mne se neobejdeš, bratříčku můj nesvéprávný!*

"K čertu s tebou, nádhero!" vykřikl nahlas.

V té chvíli se nacházel v podivuhodné pohádkové představě o středověkém krámku. Více než cokoliv obchod připomínal moderní butik ve fantastických kulisách, spíše takovou hru na staré časy než skutečný originál.

Obchod byl prostorný a vzdušný, plný světla, které sem proudilo z vitrážových oken. Oproti současným butikům tenhle nenabízel velký výběr, šatů bylo málo, zato ale stály víc, než si mohl dovolit.

Maličká prodavačka, hezká jako obrázek a nervózní jako týraná kočka, sebou trhla, sotva uslyšela, jak posílá Světlanu do horoucích pekel.

Juraj jí rychle věnoval úklonu a široký úsměv. "Omlouvám se, maličká, to nebylo na tebe. Jen jsem si vzpomněl na osobu, která mi pije krev."

"S-samozřejmě, c-ctěný p-pane."

*Nemusíš hned koktat,* pomyslel si Juraj, trochu dotčený, že jeho šarm nezabral. Pak zahlédl svůj odraz v jednom ze zdejších zrcadel a musel uznat, že vypadá tak trochu jako lupič.

Na ulici měl příležitost řadu roztodivných figur, ale jeho vzhled byl i na zdejší poměry výstřední. Pokud se na kohokoliv podobal, pak na hodně zašlého Viléma z Máchova Máje. Možná mu chyběl romantický plnovous, zato ale mu nescházela čupřina zlatých vlasů, které se vzpíraly česání a odstávaly do všech stran. Navíc, jak si všimla i Anjelika, jeho šaty měly své nejlepší za sebou.

"Jsem jako krteček - možná špinavý, ale naprosto neškodný," zabručel. "Pocházím z dobrého rodu z pohraničí."

Ani tím ubohou prodavačku neuklidnil. Naopak, zmínka o pohraničí ji přesvědčila, že má co do činění s divochem.

*Když bude dost vyděšená, dá mi slevu?* uvažoval, zatímco zkoumal nejlevnější plášť, který tu byl k mání. Kdyby ho koupil, musel by se hodně uskrovnit.

*Jsem chudý jako kostelní myš. Není divu, že na mne Anjelika a její služka shlížely.*

Juraj možná nesdílel Světlaninu vášeň pro nakupování, ale musel uznat, zejména když pozoroval zázračné účinky značky **Šik&Šik**, že šaty dělají člověka.

*Jaký smysl má nový plášť, když zbytek zůstane starý? Záviš má pravdu. Musíme najít způsob, jak vydělat peníze - nejenom v našem podsvětě, ale i tady.*

Zatímco dumal, zda si pořídit plášť a zakrýt jím jiné nedostatky, do obchodu vešla nová zákaznice. Koutkem oka zahlédl ženskou postavu s maskou na obličeji, víc jí ale nevěnoval pozornost, ponořený do vlastních potíží.

"D-dobré odpoledne, ctěná p-paní," zaslechl.

*Ta chudinka se nejspíš zajíká od narození,* pomyslel si, spokojený, že mluvnické potíže malé prodavačky nesouvisí s jeho osobou.

Když jednala s novou příchozí, zdálo se, že prodavačka úplně ztratila schopnost souvislé řeči. Pro Juraje to byla nová zkušenost. S koktáním jako takovým se člověk setkal jen na jevišti nebo ve filmu. Společnost velmi dbala, aby zjevné lidské nedostatky potlačovala. Hra předsudky netrpěla a své postavy vykreslovala s náležitou barvitostí.

*K čertu s tím!* rozhodl se nakonec, když zákaznice v masce zmizela a zavřely se za ní dveře. *Líná huba, holé neštěstí.*

Vzal šedý prošívaný plášť, jehož podstatnou kvalitu tvořila cenovka, totiž nejnižší dostupná, a nesl ho za třesoucí se prodavačkou. Snažil se ji přitom nevyděsit.

"Maličká, ja nekoušu," řekl zoufale, když zahlédl, jak se její černé oči rozšířily a objevily se v nich slzy. "Jak sis všimla, jsem zdaleka a potřebuji odbornou pomoc. Povězme, že mám hluboko do kapsy. Napadlo mne, že bych na první nákup mohl dostat slevu. Co povíš?

"S-slevu?"

*Tady asi letáky s akční nabídkou nerozdávají,* napadlo ho. *Krize nadvýroby je ještě nepostihla.*

"Ano, slevu," přikývl.

"M-my s-slevy neposkytujeme. O-odpusťte mi prosím, p-pane. Ale m-mohu vám ten plášť přibalit z-zdarma k vašemu b-balíku. B-bude to v p-pořádku?"

Když ukázala na připravený stoh šatů na pultě, Juraj se vyjádřil *a la* Medard.

"E?" řekl slabě a důrazněji dodal. "E?"

Při vědomí, že soužití s Medardem má na něj špatný vliv, rychle dodal: "Omlouvám se, špatně jsem spal. Většinou nevydávám tak trapné zvuky. Tedy, co je to za balík? Proč by mi měl patřit?"

"Vše je zaplaceno. P-prosím, pane, n-nedělejte mi potíže. V-vemte si p-prosím, co chcete."

*Co chci? To je nějaké nedorozumění,* pomyslel si zaraženě. *Chová se, jako bych na ni mířil brokovnicí a chtěl, aby mi otevřela kasu!*

"Možná tě zmátlo mé oblečení," řekl a ustoupil, aby ukázal prázdné dlaně, "ale jsem počestný syn barona z pohraničí. Nepřišel jsem tě oloupit."

Teď ji vyděsil o stupínek výš. Na čele se jí objevily kapky potu.

"S-samozřejmě že ne. N-nikdy bych se neodvážila n-naznačit n-nic p-podobného."

"Čili ten balík?" napověděl ji s pocitem, že se někam dostávají.

"Z-zaplatila ho vznešená dáma p-před vámi. P-pro vás."

"Ta dáma s maskou?"

"Ano," odpověděla s úlevou. "M-máte si je obléct, p-prosím."

"Aha! Rozumím."

Se širokým úsměvem se Juraj probíral tajemným balíkem. *Toužíš mít svého kolouška vystrojeného od hlavy k patě,* pomyslel si, když nahmatal kalhoty, spodní prádlo, košili, rukavice a plášť, vše sebrané z polic, kam se ani neodvážil pohlédnout. Ceny tam začínaly ve zlatých hřivnách.

Když se špičkoval s půvabnou Anjelikou, přece jen se ho dotklo, když naznačila, že není žádný krasavec. On sám byl se svým zdejším vzhledem (tedy až na neposlušné vlasy) spokojený.

*A zřejmě nejsem sám,* dodal samolibě. *Kariéra gigola zaklepala na mé dveře.*

Snažil si vybavit dámu s maskou, ale kromě toho, že byla oblečená do světlých splývavých šatů a pohybovala se velmi tiše, si nevzpomněl na žádné další podrobnosti.

*V každém případě si libuje v bílé barvě,* zamračil si. *Dost nepraktická volba!*

"Ta látka dlouho nevydrží," poznamenal pro sebe. "V kasárnách bude hned po ní."

"T-to v žádném p-případě," zaprotestovala prodavačka a hbitě mu ukázala na platinové vyšívání. "S-samočistící schopnosti, p-prvotřídní kvalita."

"To jsou kouzelné šaty?"

Jestli si měl vybrat mezi slovem *kouzelné* a *psychoaktivní*, dával bez ostychu přednost prvnímu výrazu. Posedlost Gabriely hledat ve zdejších náležitostech vědecký smysl nechápal.

Malá prodavačka s ním zřejmě souhlasila.

"P-přesně tak, ctěný p-pane. Kouzelné! T-ty nejlepší, co nabízíme.

Tady se trochu zarazil. *Aniž bychom se podceňovali,* oslovil Žaluda s neblahým tušením, *opravdu si zasloužíme takovou investici? Nerad bych si připadal jako laciná holka, ale vystačil bych i s pláštěm, který držím v ruce.*

Původně se domníval, že jde o jakýsi zdejší zvyk. Bohatá dáma mu koupí šaty, což by v jeho světě mohlo odpovídat  nezávaznému (nebo možná i závaznému) pozvání na drink.

"Ty nejlepší?" zopakoval podezřívavě. "Jen tak mezi námi, maličká, smím vědět, kolik za mne ta laskavá dáma utratila?"

"P-přes p-padesát zlatých, ctěný p-pane!"

"P-přes p-padesát zlatých?" zakoktal tentokrát i Juraj.

Převedeno na koruny, šlo o výbavu v řádech miliónů. S tím se ani (podle jeho názoru) předražený **Šik&Šik** nemohl rovnat.

Zoufale pohlédl na malou prodavačku a ta mu pohled výmluvně opětovala, aniž by sklopila své velké černé oči. Zdálo se mu, že v nich čte kapku úlevy doprovázené vítězoslavnou větou: *Konečně ti došlo, jaký jsi trouba?*

Rozhlédl se jako štvané zvíře.

*Jsem v pasti!*

"Má tenhle obchod jiný východ?" zeptal se rychle. Ať už měla dáma v masce jakýkoliv důvod mu kupovat šaty za milióny, nevěřil, že by mělo jít o nevinné laškování.

"M-možná."

"Možná co?"

Prodavačka ztichla a nechala ho, ať si domyslí odpověď.

*Když uteču, bude to ona, kdo zůstane,* uvědomil si. *Pokud zmizím jiným  vchodem než vchodem pro zákazníky, dostane se do potíží.*

"Rozumím," řekl a odložil šaty zpět na pult. "Až se budou ptát, proč jsem si ten balík nevzal, řekni, že nemám zájem."

Místo aby souhlasila, malá prodavačka rázně přisunula šaty nazpět.

"N-nemůžete odmítnout, ctěný p-pane" řekla naléhavě. "B-buďte rozumný, p-prosím. B-byla b-by vás škoda!"

*Byla by mne škoda?*

"Myslel jsem, že máš ze mne strach?" zabručel. "Proč ten náhlý zájem o mé blaho?"

Když se začervenala, Juraj se zastyděl. Něco jiného bylo hrát roli zkaženého Tomáše Kocoura před krásnou Anjelikou a něco jiného být zachráněn nevinnou prodavačkou, kterou nejspíš dostal do maléru.

*Ale já sám nevím, co se tady děje! Ale rozhodně není hloupá. Pochopila rychleji než já, že tady něco nehraje.*

"Jak se jmenuješ, maličká?" zeptal se.

"Říkají mi Hrdlička, ctěný p-pane. A nejsem tak m-maličká. Má rodina vlastní t-tento obchod," dodala a nadzvedla se na špičkách, aby mu dokázala jak svou výšku, tak i rodinné zázemí.

"Já..." načal, ale nedořekl. Vzápětí ztratil vládu nad tělem.

"Já jsem jediný syn barona z Mechového kopce," představil se Žalud hrdě. Juraj trochu užasle zjistil, že ho jeho druhé já vykoplo od kormidla.

*Krucinál, teď není čas na romantické komedie! Ostatně, tvůj pokus o námluvy stojí za starou belu.*

Malá prodavačka se možná Žaludovi zamlouvala, ale ten se nezmohl na víc, než že na ni beze slova zíral a krvavě se červenal. Hrdlička zřejmě jeho výrazu báječně rozuměla, protože zrudla až po okraj krajkami zdobeného dekoltu.

*No prosím,* pomyslel si Juraj. *Nač jsem se vůbec namáhal ti ukazovat, ty troubo, jak jednat s druhým pohlavím? Vždycky sebevědomě, ty stydlíne! Nikdy jako kašpar!*

Zvědavě vyčkával, s čím jeho druhé já přijde. A čekal. A čekal.

"Buď klidná," řekl Žalud konečně a sáhl po balíku. "Zařídím, aby s tebou ta dáma byla spokojená. Převleču se tady a teď."

I když se Hrdličce ulevilo, přece jen protočila panenky na jeho *tady a teď*.

"N-naši zákaznící se p-převlékají v k-komoře," ukázala vlevo. "P-první dveře, p-prosím. Ty d-druhé vedou na d-dvůr," dodala významně. Stále mu nabízela možnost utéct.

*Tvé hrdinné rudnutí slaví úspěch,* ušklíbl se Juraj. *Tenhle ptáček je ochotný se pro tebe obětovat. Ne abys plácl nějakou hloupost.*

"Neboj se," řekl Žalud, "já si dveře nespletu."

Po další dlouhé minutě ticha.

"Děkuji ti, m-moje m-milá," zakoktal, zatímco zkoumal podlahu a špičky svých bot. "Půjdu."

*Dobrý pokus,* zachechtal se Juraj, který ho napjatě poslouchal. *Já z tebe vychovám světáka. To koktání a sklopené oči ti dodávají chlapecký šarm. Musíš být k zulíbání.*

Protože ubohý Žalud vyčerpal svou slovní zásobu, Juraj ovládl tělo a zamířil se převléct. Oblek, který si odnesl, mu byl velký, ale sotva rozhořel vnitřní plamen, zjistil, že látka prošívaná platinovým vzorem se přizpůsobuje jeho proporcím.

*Miluju kouzla a čáry,* pomyslel si a spokojeně se sledoval v zrcadle. Nezískal punc středověkého galána, jak si představoval - místo toho viděl poněkud orientální postavu: dlouhý kabát s širokými rukávy, splývavou košili nad volnými kalhotami a kulatý klobouk, vše v odstínech slonové kosti, v křiklavé barvě, nad kterou ohrnoval nos.

*V tomhle kostýmu se za mnou budou otáčet i chlapi,* pomyslel si. Nejenže světlá barva vypadala nápadně, ale nikdo ji tady nenosil. *Až na tu dámu, která za mne zaplatila. Žena v bílém? Nemluvil o jedné takové Záviš?*

Když vyšel ven z převlékárny, marnivě se ukázal Hrdličce, která ho po ženském způsobu upravila a narovnala záhyby.

"P-perfektní."

"Děkuji, maličká," mrkl na ni Juraj, který se rozhodně nehodlal červenat.

Hrdlička rozhořčeně dupla.

"N-nejsem m-maličká!"

"Jsi maličká a roztomilá. Pověz mi," důvěrně se k ní naklonil. "Když přežiju další hodiny ve zdraví, budeš mít radost, když se za tebou stavím? Nemáš moc zákazníků, třeba bys uvítala, kdyby tě někdo rozveselil."

"Vůbec n-nebudu mít r-radost," zamračila se a dodala, "když mi b-budete říkat m-maličká."

"Chápu, maličká."

"Vy jste zlý."

"Zlý?" škádlil ji. "Copak nevypadám jako anděl? Celý v bílém a se zlatými vlasy?"

Hrdlička ustoupila o tři kroky a založila ruce na hrudi: "S-sbohem! T-ta d-dáma čeká v cukrárně p-přes ulici."

Zmínka o andělích dívku rozrušila. I slepý by si všiml, že se jí nezamlouvala.

*Je něco špatného na andělech?* dumal Juraj, když odcházel, překvapený tak chladným rozloučením. Neměl mnoho času nad tím přemýšlet, protože cíl jeho cesty se nacházel před ním, o několik desítek metrů dál.

Dáma s maskou seděla na venkovní terase cukrárny, která vypadala všelijak, jen ne středověce. Juraj si byl jistý, že by podobnou našel v Itálii na každém rohu.

Přesto bylo na cukrárně něco zvláštní, něco netypického až osamělého. Každý přecházel na druhou stranu ulice, jen aby se jí vyhnul; každý pospíchal kolem se sklopenýma očima a v hlubokém předklonu; každý se pak v bezpečné vzdálenosti zvědavě ohlédl a znovu uctivě uklonil.

*Jako by se ti lidé neodvažovali nadechnout, jsou-li v její blízkosti,* napadlo Juraje, když tu přízračnou scénu pozoroval.

Aby naznačil, že tu není místo pro kohokoliv dalšího, majitel cukrárny odstranil zbylé stoly, takže zůstala jen žena v masce a jedna prázdná židle.

*Nyní přichází hrdina! Prosím, potlesk!*

S pocitem nepatřičnosti, že míří výš, než mu přísluší, Juraj se posadil na připravené místo.

"Dobrý večer, pane Trojáku," řekla žena a zabořila lžičku do kopečku se zmrzlinou. "Nechal jste mne čekat dlouho. To je pro mne velmi nezvyklá zkušenost."

*Všechno je jednou poprvé,* zavrčel by Tomáš Kocour, ale Juraj se neodvážil ani náznakem být neuctivý. Také ale potlačil touhu se pokorně omluvit. Očarovaně zíral na růžové rty pod maskou a nemohl se od nich odtrhnout.

"I pro mne to byla nezvyklá zkušenost," donutil se říct. "Chvíli mi trvalo, než jsem se, ehm, zorientoval. Žádná mi ještě nekoupila úbor. Chcete si mne prověřit? Od hlavy až k patě?"

"Jste drzý! Poznávám jeho školu. Kde je!"

"Kde je kdo?" opáčil s námahou.

"Nedělejte hlupáka! Mluvím přirozeně o svém bratrovi, pane Trojáku."

*Bratr? Jaký bratr?*

Měl dojem, že světlo ulice potemnělo a reflektory jeviště osvítily ženu s maskou. Kromě ní neuměl nic vnímat, na nic se soustředit. S její přítomností přicházela opilost, která pohlcovala každičkou buňku příčetnosti.

"Bratr?" řekl bezmocně a potřásl hlavou.

"Vzpamatujte se, pane Trojáku," napomenula ho. "Z vašeho výstupu se slečnou z Lipové aleje bych soudila, že nebudete z těch, kteří blábolí v mé přítomnosti."

Matně si vybavil jednu ze schůzek, které pořádal Záviš. *Ta schůzka byla něčím výjimečná, ale čím?* Lhostejný potížista popisoval s nebývalou pečlivostí půvab jedné ženy, mluvil o dokonalých ústech, až ho Světlana podezírala z fetišismu a navrhovala jedovatě Lýdii, aby si také pořídila rtíky *a la* kačer.

"Revizorka," vypravil ze sebe. "Vy jste Revizorka, Adonisova sestra."

V duchu musel Závišovi zatleskat. Jen muž chladný jako kámen dokázal tohle snášet. *Krása, která způsobuje fyzickou bolest,* pomyslel si. I když byl Žalud méně vnímavý k vnitřnímu plameni než Kopretina, přesto byl vnímavější než většina zdejšího obyvatelstva. Nyní si připadal jako dítě s nemocí motýlích křídel. *Ta ženská je jako pekelná výheň! Spaluje mne!*

"Adonis? To je kdo?" zeptala se.

"Adonis, syn Myrrhy a svého dědečka," řekl mechanicky. "Milenec bohyně Persefoné a bohyně Afrodité."

"Stále blábolíte! Jak někdo může být synem svého dědečka? Já se ptám na bratra! Kde je? Nebo ještě lépe: Kde je ten prokletý bastard Velehradský?"

"V lese *Roztomilých kulíšků*! Mezi monstry."

Její rozhořčení ho málem srazilo ze židle.

"To já přece vím," zavrčela, "že zůstal mezi svými zvířecími miláčky. Pane Trojáku, já se ptám, proč nepřivedl mého bratr do civilizace, zpět za mnou? Ani na okamžik neuvěřím, že můj citlivý bratr si užívá společnost dvou zmutovaných samic a kohorty příšer. Udělala jsem strašlivou chybu, že jsem poslechla velectěnou paní," zanaříkala. "Můj nebohý bratře! Komu jsem tě jen svěřila!"

*Připitomělá!* vzpomněl si Juraj. *Záviš o ní také řekl, že je připitomělá. Jistě, z pohledu potížisty musí každý takový projev působit dětinsky.* 

On sám se ale toužil nabídnout, že se vrátí zpět do nebezpečného lesa a Záviše přivede. Zároveň se v něm zmáhala rostoucí žárlivost na Adonise. *Ať bratr nebo ne, chci, aby myslela jen na mne! Možná bych ho měl zabít.*

"Iracionální," zasténal.

"Prosím?"

"Pře-stá-vám mys-let ro-zum-ně," slabikoval namáhavě. "Ztlumte to, krucinál!"

Teprve nyní si uvědomila, co dělá a ovládla svůj vnitřní plamen.

"Poznávám Velehradského školu," řekla mírně. "Měl byste být na sebe hrdý, pane Trojáků. Mnoho mužů a žen mi v této chvíli už líbalo nohy."

*Líbat nohy!* Juraj se musel přidržet židle, aby je nenásledoval, za tak dobrý nápad to považoval. 

"Pochopila jsem správně," pokračovala Revizorka, "že ten, kterého jste pojmenovali Adonis, je můj bratr? Je v pořádku?"

"V naprostém," řekl rychle. Tolik soudnosti mu zůstalo, aby Revizorce nevysvětloval okolnosti, za jakých Adonis vystupoval na světlo světa. Když jim po dlouhém přemlouvání Gabriela prozradila, čeho byla svědkem, šokovala kdekoho. Tedy až na Světlanu, která velmi kvitovala, že Adonis dává přednost jí před Lýdií a ochotně se nabídla, že bude asistovat při jeho vyvolávání.

"Zachoval si svou osobnost a vzpomínky?" zeptala se Revizorka úzkostlivě.

"Pokud mohu soudit, pak ano."

"Děkuji."

V očích pod maskou se objevily dojaté slzy a Juraje napadla celá řada nesmyslů: od básnické touhy je slíbat až po žárlivou vendetu proti Adonisovi. Krom toho vysloveně toužil být tím, pro koho ona bude plakat.

*Jestli je tady někdo připitomělý, jsem to já!*

Snažil se vybičovat do vzteku a pohrdání, aby mu ty dvě emoce dodaly sílu. Rozhořel vnitřní plamen, vlil ho do svalů a náhle zjistil, že v ruce svírá ulomený kus židle.

"Stačilo se zeptat," vyhrkl s námahou a ukázal na své nové šaty. "Nemusela jste proto utrácet peníze. Byl bych vám rád odpověděl."

"Každý muž mi rád odpovídá, proto jsem peníze neutrácela," řekla klidně. "Potkala jsem jen dva, kteří dokáží vzdorovat mému kouzlu."

"Pak by vám měli říkat Kirké," zabručel.

"Kirké?"

Zatímco vysvětloval pověst o kouzelnici, roztřesený majitel cukrárny přinesl dva zdobené poháry s desertem. Jeden z nich nepřátelsky položil před Juraje, kdežto druhý s tisícem úklon položil před ni. Následně zkameněl a z koutku úst mu tekly sliny. Jeho nepatrný vnitřní plamen ho nedokázal uchránit před svůdným kouzlem. Juraj raději vstal a pomohl mu odejít. Zato sklidil šťavnatou snůšku nadávek a výhrůžek, sotva se očarovaný muž vzpamatoval natolik, aby mohl mluvit.

"Jestli se jí jen dotkneš, ty chlípné prase, vykuchám tě," sípal celý brunátný. "Ztrať se, protože já ji musím mít pro sebe. Hnusíš se jí! Táhni!"

Jakmile se ale ocitly ve vnitřních prostorách, plných mosazných přístrojů a skleněných vitrín, cukrář se vrhl na podlahu a bil čelem o kachličky v nejlepší orientální tradici. 

"Ctěný pane, já se omlouvám," naříkal. "Odpusťte mi, prosím. To jsem nemluvil já, ale démon. Byl jsem posedlý."

"Démon? Važ slova, kamaráde," napomenul ho Juraj, kterému se také ulevilo. "Kdyby tě ten tvůj démon uslyšel, byl bys vyřízený. Počítám, že nejsi zvyklý na takové zákaznice."

"Je to obrovská čest!"

I slepý by poznal, že cukrář by takovou čest rád přenechal jiným.

*Hrdlička musí mít ocelové nervy,* pomyslel si Juraj s něžnou vzpomínkou na malou prodavačku. *Ji návštěva téhle dámy tolik nesemlela. Může být, že ženy jí odolají lépe?*

O tom ale pochyboval. Velká část hrůzy, kterou Revizorka vyvolávala, ležela v síle vnitřního plamene, který ji obklopoval a působil na psychiku těch, kteří mu neuměli vzdorovat.

"Uděláme to takto," řekl Juraj. "Pokud si ta dáma něco objedná, necháš tác na výdejním okénku a já si pro něj přijdu."

"To se nehodí."

"Chceš nás snad obsluhovat osobně?"

"Ne, ctěný pane," splaskl cukrář a zoufale dodal. "Prosím, nejezte ten pohár."

"Proč?"

"Já ho totiž otrávil."

Juraje zamrazilo. "Nemám slov!"

"Ctěný pane, pochopte. To, že s ní sedíte, je neomluvitelný zločin. Musíte zemřít. Jste prach ulice, který se musí zamést," vychrlil ze sebe cukrář. "Nenávidím vás."

Při pohledu na rozzuřeného muže Juraj pochopil, že následky budou trvat ještě chvíli.

"Běž od ní co nejdál," poručil mu. "A neodpovídej na naše volání. Pokud vyjdeš a uděláš nějakou nepředloženou hloupost, neručím za sebe. V její přítomnosti rozhodně ne."


"Pane, já se omlouvám. Jsem ženatý muž. Dvacet let jsem byl věrný. Ale nikdy jsem nepoznal skutečnou lásku," blábolil cukrář. "Vy byste ji nikdy nemohl milovat tak jako já. Běžte od ní pryč, prosím."

"Ano, ano."

Juraj napustil do sklenice studenou vodu a vylil ji nešťastníkovi na hlavu. "Lepší?"
