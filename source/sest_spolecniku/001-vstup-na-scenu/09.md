#

Aniž by se ho dotklo, že ho dívka považuje za blázna, Záviš se snažil vstřebat, jak se mu bortí svět. Potkat už druhého člověka, který se vyznačoval tím, čemu se lehce pohrdavě říkalo *dobré srdce*, bylo tak nápadné, že muselo jít nutně o spiknutí. Nenápadně proto pozoroval Medarda, druhého podezřelého, zda si se sourozenci nevyměňuje tajné signály, ale vousáč se jen motal sem a tam v zoufalé snaze být užitečný.

Gabriela Márová, černovlasá kráska, se nudila a prohlížela si vitrínu s vystavenou elektronikou, kde ji zaujal vystavený model s OR čelenkou, která stála přes dvacet tisíc s limitující občanskou kategorií. I kdyby měla dost peněz, nemohla si ji dovolit, protože ta byla určená jen pro stříbrné a zlaté. Záviš potlačil naprosto iracionální touhu čelenku pro ni koupit.

Juraj Troják, který se zdvořilosti postával nad nimi, položil několik otázek, která se týkaly duelového systému - a zdálo se, že se nemůže dočkat, až bude mít příležitost podstoupit svou první bitku.

"Myslíte, že paní Millerová udělala chybu, když navrhla pěstí zápas. S čím by podle vás měla větší šanci?"

"Za prvé..."

Záviš se soustředil na Juraje, aby se nemusel soustředit na Gabrielu. *Je to pravděpodobně jen obyčejná holka. Nemůže tušit, že si ji spojuji s něčím z vlastní minulosti.*

"Za prvé, byl jsem to já," řekl přísně, "kdo nabídl remízu a paní Millerová mi udělala laskavost, že ji přijala."

"To nechápu. Začínal jste mít navrch."

"Za druhé, i když vás na základní škole učili jinak, vyhrát nemusíš za každou cenu."

"Jistě, ale tady jste nic nezískal, tak proč...?"

Přirozeně, Záviš neměl v úmyslu odhalit zákulisí svého rozhodnutí.

"Za třetí," pokračoval, "své slabé stránky si nechávám pro sebe. Proto bys neměl, kamaráde, čekat, že ti poradím, co si měla Xantipa Millerová vybrat, pokud mne chtěla porazit.

"Aha. Musíte si myslet, že jsem hlupák."

Závišovi se začínal Juraj zamlouvat, takže se zamračil. Náhle se nemohl dočkat, až se vrátí do bezpečí svého bytu, zavře se před světem a soustředí se na svůj cíl. Podíval se na Gabrielu a konečně si vzpomněl, koho mu dívka připomíná. Byla to ředitelka v nápravném centru, úžasná kráska, tajný předmět nočních snů všech chovanců. Mladí revolucionáři, nerozumní a zmatení, se snadno nechali přesvědčit; a ti kteří ne, pro ty měla jiné metody.

"Gabriela se líbí starším mužům," podotkla polohlasem Světlana, když skončila s ošetřováním. "Nejspíš to s vámi nebude zlé, když na ni tak zíráte."

"Jak se jmenovala její matka za svobodna?"

"To nevím. A vy se jí raději neptejte. Gabriela je sirotek. Nerada o své rodině mluví," podotkla Světlana přísně. "Navíc, říct mladé holce, že jste znal její matku. To je klišé, ne? Ztracená láska vašeho života."

"To doufám ne," ušklíbl se Záviš a ukázal na své nohy. "Ty jizvy mám kvůli ní."

"Aha." Světlana si ho změřila s profesionálním zájmem. "Stává se vám často, že náhodní kolemjdoucí jsou postavy z vaší minulosti? Myslíte si, že vás ohrožují? Ublížili vám? Mluví o vás za vašimi zády?"

"V zásadě ano," přiznal Záviš. "Nonstop. Například tady Medard," ukázal na vousáče, který stál trpělivě opodál. "Měl jsem dojem, že se domlouvá s bookmakerem, který přijímal sázky na můj zápas."

"A to je pravda," vysvětlil Medard rozpačitě. "Chtěl, abys mu zavolal. Slíbil mi nějaké peníze, když to klapne. Ale samozřejmě tě nebudu přemlouvat."

"Máš jeho vizitku?"

"Ano, tady."

"Ctibor Oplatka? Nikdy jsem o něm neslyšel. Zavolám mu a donutím ho, aby ti zaplatil... Ještě nějaké otázky, Světlano?" zeptal se posměšně.
