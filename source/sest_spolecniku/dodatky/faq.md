# Často kladené otázky autorovi

## Proč francouzština a latina v Šesti společnících?

Vyrůstal jsem na klasických edicích autorů, kteří rádi přimíchávali do svých děl citáty a cizojazyčné vložky. Taková místa mne vždycky bavila a chtěl jsem svým čtenářům dopřát stejný zážitek. Přirozeně chápu, že někoho může cizí jazyk rušit, ale v takové chvíli může snadno přeskočit o kus dál.

Pokud jde o samotnou francouzštinu a latinu, jde o jazyky, ke kterým mám určitý vztah a které považuji do jisté míry za srozumitelné. Oba vytváří falešná zdání příbuznosti. Čtenáři mají dojem, že jim rozumí, že stačí kousek a pochopí význam.

Pro československého čtenáře mají podobné vlastnosti slovanské jazyky, ale pokud jsem nechtěl psát v azbuce, kterou dnes pohříchu umí číst stále méně Čechů, Moraváků a Slováků, odpadla z výčtu ruština i přes svou bohatou literární tradici.

Teoreticky bych mohl naskočit na módní vlnu a předstírat znalost japonštiny, dost rozšířené v naších luzích a hájích díky popularitě anime a mangy, ale japonština postrádá ono zdání příbuznosti.

Přemýšlel jsem, že nechám některé postavy mluvit německy. Měl jsem dokonce připravenou komickou scénku s Medardem, ve které Medard udatně tápe ve svých znalostech středoškolské němčiny, ale (prozatím) jsem jazyk našich germánských sousedů vynechal.

Můžete se divit, proč jsem nesáhl po angličtině, kterou mluví každý druhý. Právě její rozšířenost mne odradila. Cizí jazyk má pro mne smysl jako zpestření textu, jako malá intelektuální hádanka. Malá, nikoliv velká. Nikdy bych například nepřešel plynule do francouzštiny jako Tolstoj a nechal čtenáře tápat, co se krucinál děje. Ovšem, Tolstoj psal v době, kdy se v petrohradských salónech běžně hovořilo francouzsky a on nejspíš nepředpokládal, že se tato dvojjazyčnost časem vytratí.

Angličtina pro mne ztratila tajemství. Vím, o čem se zpívá v anglických písničkách a nemůžu si namlouvat, že píseň, která rozumím, skrývá netušenou hloubku. S porozuměním často přichází zklamání. Nechci a nebudu používat angličtinu, naopak se důsledně snažím, abych slova anglického původu obcházel, pokud můžu.

Je mi jasné, že někdy v budoucnu v češtině zdomácní, ale dnes tato mají buranskou příchuť. Jejich překotný příliv nelze zastavit, stejně jako nejde zastavit jejich používání. Na druhou stranu, od spisovatele se očekává jistý cit pro mateřský jazyk a já ke svým četným hříchům nechci přidávat i prznění češtiny, pokud se tomu budu moci vyhnout.

Kdybych chtěl sám sobě něco vyčítat, pak to, že román Šest společníků postrádá mé oblíbené vysvětlivky, ve kterých jsem vždy hledal řešení těchto malých intelektuálních hádanek. Žaluji proto bohům, že moderní autoři a moderní edice na takové služby čtenářům kašlou. Jednoho krásného dne, kdy třeba Šest společníků vyjdou v knižní podobě, laskavé nakladatelství opatří knihu dodatkem, kde nejen bude vysvětleno, co znamenají všechny ty cizí věty, ale i to, co jsem vlastně ve svém románu sledoval a chtěl napsat.



