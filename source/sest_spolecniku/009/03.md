# Tenhle rozhovor se nevyvíjí podle mých představ

"Nebylo snadné se vypařit," poznamenal Evžen Troják, když se usadili na lavičce v parku. Stále nosil svou černou paruku a nalepený knír; také trochu huhlal, protože měl silikonové vycpávky tváří, aby zmátl kamery s umělou inteligencí.

"Všechno je v pořádku," poznamenal Juraj, který si uvědomil, že něco nehraje. "Poslal jsem ti email, že si nemusíš dělat starosti. Neobtěžoval ses na něj odpovědět."

"Už mi nikdy nepiš!" řekl přísně Evžen. "Copak si neuvědomuješ, že moje emaily kontroluje studio?"

"Prosím?"

Aniž by si všímal synova zmatení, Evžen pokračoval. "Když mi odlehlo, že jste konečně z domu, ty mi píšeš, jako by se nic nestalo. Zbláznil ses?"

"Prosím?"

"Odcházeli jste s takovou parádou," stěžoval si jeho otec. "Chudák Gabriela byla alespoň k něčemu dobrá. Rozchod navždy, nenávratně pošramocené rodinné vztahy. Nemohl jsem si přát nic lepšího."

"Prosím?"

Při vědomí, že se z něj stává obehraná gramofonová deska, se Juraj vzchopil: "Nic lepšího?" vybuchl. "Sám jsi řekl, že se můžeme kdykoliv vrátit."

"To tě nesmí ani napadnout. Nikdy se nesmíte vrátit."

Juraj rezignoval na slovní zásobu. "Prosím?" zopakoval bezmocně.

*Tenhle rozhovor se nevyvíjí podle mých představ!*

Snad se ocitl v dramatu cizího života. *Čekal bych, že mne bude přemlouvat, abychom přestali bláznit a nastěhovali se nazpátek. Chová se jako vyměněný.*

"Je to kvůli matce?" zeptal se váhavě. *Došly věci až tak daleko?*

"Co má být s vaší matkou?" zeptal se Evžen překvapeně. "Samozřejmě, že trochu pláče, ale ona pláče, i když si zlomí nehet. O ni se nebojte."

*Kdo se o ni bojí?* pomyslel si Juraj. Ctěná Médeia Trojáková byla typem ženy, která hodlala spáchat sebevraždu skokem z prvního patra, když nedostala naušnice, které chtěla. I kdyby naplakala rybník, nikdo by ji nebral vážně.

"Když jsme odcházeli, vypadal jsi rozrušeně," řekl raději. "Ale zdá se, že jsi ve skutečnosti nadšený," dodal vyčítavě.

*Nemá nakonec Světlana pravdu, když tvrdí, že otec je nenapravitelný pokrytec?*

"Samozřejmě, že jsem byl rozrušený," vysvětlil Evžen. "Kdo by na mém místě nebyl? Moje děti v tom zatraceném Světě, poslané korporacemi jako dobytek na porážku. Ve společnosti dvou pochybných charakterů. Jak jsem mohl vědět, že jeden z nich je počestný plasťák."

"Počestný plasťák? Myslíš Medarda?"

Jedině plasťáci hledali ztracenou sebeúctu tím, že se titulovali kladnými přízvisky jako *bohabojný*, *počestný* nebo *obětavý*. Pro zbytek společnosti zůstávali trapným selháním.

"Jistě, koho jiného? Když jsem se dozvěděl, že jste skončili v rodině pana Mechového, ulevilo se mi. Ten chlapík má charakter!"

"Opravdu myslíš Medarda?" opakoval Juraj nevěřícně. "Poctivý? No budiž! Ale charakter? Netvrdil jsi vždycky, že charakter je schopnost odolat pokušení?Medard je obyčejný plasťák. Nic ho nepokouší."

"Jsou chvíle, drahý synu," pronesl Evžen slavnostně a důkladně si povzdechl, "kdy se za tebe stydím. Obávám se, že jsi po matce zdědil notnou dávku sobectví."

"Tuhle písničku si odpusť," zavrčel Juraj. "Tisíckrát jsem slyšel, že neobstojím v porovnání se svatou Světlanou. Nikdo mi nemůže vyčítat, že nejsem zatracený pozér jako zbytek naší velectěné rodinky."

"Pozér?" zamumlal Evžen. "To je dobré slovo. Bude muset poradit Kamile, aby ho Kocourovi vpálila do tváře."

Juraj ignoroval otcovu pracovní vložku (Kamila Kousavá byla spoluhvězdou *Koček v trní*) a rozhořčeně pokračoval: "Možná jsme skončili u Mechových, ale prsty v tom měl Záviš - bez něj by se nic nestalo. Medard je jen využitý pěšák. Nebo mi chceš tvrdit, že Záviš Velehradský je poctivý a a charakterní stříbronos?"

"Nerad bych se pana Velehradského dotkl," usmál se Evžen, "ale ten nejmírnější komentář, který jsem zaslechl na jeho adresu, bylo, že jde o bezostyšného grázla. Ty horší se ani neodvážím opakovat."

"A to je podle tebe k smíchu?"

"Alespoň se ho jistý druh lidí bojí."

"Jaký druh lidí?"

"To nemusíš vědět," odsekl Evžen. "Když budeš mít štěstí, nikdy s nimi nepřijdeš do styku. Nikdy mi nevadilo, že nejsi, ehm, pozér, právě naopak... Alespoň si tě nebudou všímat. Větší strach mám o tvou sestru. Ta zdědila naší rodinnou manýru být středem pozornosti za každou cenu."

"Nevzpomínám si, že bys ji kdy napomenul."

"Protože nejsem pokrytec."

"Světlana má jiný názor."

Evžen se zamračil

"Ona má dojem, že jsem?"

*Zdá se, že ti sejde jen na tom, co si o tobě myslí ona. Tenhle závod o přízeň nikdy nevyhraji,* trpce uvažoval Juraj.

"Pana Mechového si můžeš vážit," pokračoval Evžen vážně. "Možná skončil, jak skončil, ale svého času si ho jeho korporace cenila. Vykopli ho, protože selhal v testech loajality."

"Snad nevěříš těm kecům o testech loajality?" zeptal se Juraj šokovaně.

Bulvár a filmový průmysl opředly korporátní kulturu celou řadou mýtů. Podle nich nadějní bronzáci byli pravidelně vystavováni zkouškám, ve kterých se rozhodovali mezi věrností zaměstnavateli a svým svědomím.

Věčným refrénem neúspěšných se pak stávalo tvrzení, že na život v korporaci zkrátka neměli žaludek - čímž svému propadnutí dodávali hrdinský etos.

"Testy loajality existují a pan Mechový v nich katastrofálně selhal," řekl Evžen důrazně. "Mám to ze spolehlivých zdrojů."

"A co ty? Cos musel obětovat ty, aby ses dostal tam, kde jsi?" zeptal se jedovatě Juraj. "Koho jsi musel zavraždit? Nebo okrást? Jaký zločin jsi pomáhal ututlat?"

"Byl bych raději, kdyby ses nezeptal," odpověděl Evžen důstojně. "Děti by neměly ztratit iluze o svých rodičích."

"To je vtip?" zeptal se Juraj nejistě. Tak nějak věřil, že jeho otec
