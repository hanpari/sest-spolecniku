#

*Jsem stříbrnos na dně žebříčku. Jsem selhání v očích svých a svého otce. Jen hlupák by o mne stál.*

Lýdiiny myšlenky byly černé jako noc. Nedivila se Medardovi, že nechce zpátky do Hry. Kdyby jeho důvody nebyly tak směšné, byla by s ním sympatizovala. *Nevěra. Hrátky ve virtuální realitě. V kterém století žijeme?* Na druhou stranu, neplatilo totéž i pro ni? *Smrt ve virtuální realitě? No a co? Obojí není skutečné...*

Jaké měla právo Medardovi kázat? Z pozice stříbrnose? Cokoliv byla, byla díky svému otci. Oproti ní, i přes své chyby, Xantipa Millerová se vypracovala postupně, jako poslušná a výkonná Alfrédova asistentka. Nad ní pak stáli nezávislí agenti, kteří dosáhli maxima toho, co jim společnost dovolila, aniž by měli podporu korporací. Stříbrní jako Záviš Velehradský nevydrželi dlouho, ale nikdo jim nemohl upřít, že stáli na samém možném vrcholu. Stát se zlatými pro ně bylo nemožné, protože jejich cesta se podobala plavbě proti proudu - sotva na okamžik polevili, neúprosná masa je strhla zpátky.

*A Záviše odnáší proud,* uvědomila si, když poslouchala, jak dva její noví společníci hovoří. Žádný stříbrnos, hodný svého jména, by neměl čas lelkovat po ulici, pod záminkou ochrany dámy v nesnázích. *Jeden z důvodů, proč mne doprovází je ten, že nehledá zákazníky. Už odchází ze scény.*

*Ale narozdíl ode mne,* napadlo ji uštěpačně, *odchází stylově, zatímco já se kutálím jako klubko úzkosti, od ničeho k ničemu. Jaký smysl má pohrdat společností, když se držím svého postavení zuby nehty?*
