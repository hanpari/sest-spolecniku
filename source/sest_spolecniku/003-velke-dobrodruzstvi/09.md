# Nic

Po dlouhé a vyčerpávající schůzce, ve které zazněla řada nejasných náznaků, mlhavých výhrůžek a motivačních pobídek, určených zejména pro Lýdii, Záviš s Medardem opustili ústav i areál univerzity, o nic moudřejší, než byli ráno.

Záviš odcházel s dojmem, že **Asfaltová-Cestovní** své informátory bohatě přeplatila - nebo Koucký dokázal nevědomost výborně předstírat.

Když mluvil o vytěžení Hry, zdálo se, že sám nemá tušení, co těžit. Když mluvil o prodeji, zdálo se, že netuší, co prodávat. Když mluvil o postupu a vývoji, zdálo se, že neví, kam postupovat a kam se vyvíjet.

*Ještě nikdy jsem nepotkal chlapa, který by řekl tak málo v tolika větách,* uvažoval Záviš. *A také jsem nikdy nepotkal vyděšenějšího člověka.*

Kouckého děs se stupňoval s každým slovem.  Protože dbal, aby neprozradil nic konkrétního, působil dojmem oběti, která se setkala s plíživým přízrakem, rostoucího s každou zmínkou o Hře.

*Nedozvěděli jsme se nic, co bychom už nevěděli,* oslovil v myšlenkách malou vílu, která se mu vznášela u hlavy, posazená v tureckém sedu s vodní dýmkou v ruce, zosobnění naprostého pohodlí.

"Ne tak docela," opravila ho zmučeně. "Sledovat vaše myšlenkové pochody je únavná práce. Vsaďte se, že vám během pěti minut dokážu svou intelektuální převahu."

*Jak jinak,* vzdychl si Záviš. *Otázka první. Co myslel Koucký těžbou?"

"Paměťové krystaly," odsekla malá víla. "Na to jste mohl přijít sám. Co jiného chcete těžit než informace?"

*Co třeba virtuální materiály nebo předměty?*

"K čemu by vám asi byly? Uvědomte si, že tady nejde o virtuální svět, ve kterém se plahočí milióny platících zákazníků. Účast ve Hře je minimální. Tady nerozjedete ekonomický model. Navíc, neexistuje žádné rozhranní, které by vám umožnilo s čímkoliv obchodovat."

*Budiž,* souhlasil Záviš. *Ale paměťové krystaly do našeho světa také nedostanu.*

"Jste si jistý?* optala se malá víla samolibě a stáhla před sebe prezentační plochu. "A co je potom tohle?"

Šlo o online obchod **Herního Centra**, kde se nacházely pouhé tři položky:

Datadisk pro přenos paměťového krystalu - malý

Cena: 1 000 korun

Datadisk pro přenos paměťového krystalu - střední

Cena: 50 000 korun

Datadisk pro přenos paměťového krystalu  - velký

Cena: 1 000 000 korun

Pro nákup a prodej kontaktujte svého osobního kurýra.

"Tady máme tu intelektuální převahu," zamumlal Záviš znechuceně. "Prostě jsi podváděla."

"Co prosím?" ozval se Medard, který mlčky kráčel po jeho boku, ponořený do svých myšlenek.

"Nic, nic," mávl Záviš rukou, vděčný za fakt, že vousáč nepoužívá žádné zařízení, které by mu umožnilo vnímat všudepřítomné avatary. "Malá výměna s umělou inteligencí."

"Opravdu? Děti mne přesvědčují, že bych si měl nějakou koupit."

"Pokud máš dojem, že máš málo problémů, jdi do toho," ucedil Záviš kysele. "A teď mne prosím omluv. Ještě jsem s tou ukecanou pablbkou neskončil."

"To bylo hnusné," ohradila se malá víla.

*Ale upřímné,* ujistil ji Záviš. *Takže tvá oslnivá dedukce je výsledkem toho, že jsi brouzdala po internetu? Můžeš mi tedy prozradit, jak mám převést paměťový krystal do datadisku?*

"Když jste tak chytrý, určitě si poradíte."

*Takže nevíš. Jak se dalo čekat. Nějaké další brilantní postřehy? Co ten prodej, postup a vývoj?*

Ale jediné, čeho se Záviš dočkal, bylo uražené mlčení, z čehož si odvodil, že se jeho miniaturní rádce vyčerpal.

"Výborně," povzdechl si nahlas. "Nezbývá než experimentovat. Můžeš kontaktovat našeho bezpohlavního kurýra, číslo tuším 144, a objednat tři malé datadisky? Střední nebudeme riskovat. O velkém za milión ani nemluvě."

"Jak si přejete, ó vy, který zapomínáte," odtušila malá víla a vítězoslavně dodala. "Váš kurýr má číslo 143, představte si. Kde byste byl, kdybyste mne neměl."

Svůj triumf si nevychutnala, protože Medard se poplašeně zastavil a zeptal se. "Milión? O čem se bavíme, Záviši? Já nemám investiční peníze. Ale můžu ti vrátit ty, které jsi mi půjčil."

"Peníze jsem ti dal, nepůjčil," opravil ho Záviš a pokračoval. "Bavíme se o paměťových krystalech a jak je převést do našeho světa. Kromě času, který si strávil se svou, ehm, druhou manželkou, nenarazil jsi tam na něco užitečného?"

"Pro všechno svaté, nemluv o ní tak.  Kdyby tě Laura slyšela, mohla by si myslet, že jsem *bigamista*."

Záviš si vzpomněl na svůj krátký rozhovor s Laurou a její dychtivou touhu dozvědět se cokoliv vzrušujícího. *Třeba by ji existence virtuální rivalky pobavila,* pomyslel si, ale nahlas nic neřekl.

"Baronka Sylvie je vzdělaná osoba," pokračoval Medard rychle. "Nesmíš si představovat nic nemístného."

"Baronka?"

"To jsem nezmínil? Zdá se, že jsem byl nedávno povýšený na barona z Mechového kopce. Sylvii, ehm, můj úspěch, zdá se, velmi potěšil. Proto trvala na našem ranním *tetat*... Co to vlastně je, Záviši?"

"*Tête-à-tête*? Důvěrný rozhovor mezi čtyrmi očima."

"Aha," vydechl Medard s úlevou, že Lýdie nenaznačovala nic přízemnějšího. "Potom, co jsme si dopovídali, baronka se odešla věnovat svému výzkumu, zatímco já jsem dostal na starost dohlížet na úpravy, ehm, nebudeš se smát?"

"Povídej."

"Tak nějak jsem se stal hradním pánem. S mým povýšením jsem dostal na starost hrad a pozemky v okolí. Většinu času jsem strávil čtením smluv."

"Gratuluji," podotkl suše Záviš, když viděl, s jakou něhou vousáč vzpomíná na své vzácné postavení. Bylo až k nevíře, jak Hra, tolik nesmlouvavá k němu a Lýdii, Medarda rozmazlovala. *Ta idyla nebude trvat dlouho,* pomyslel si Záviš s nepříjemnou předtuchou.

"Řekl jsi, že baronka se věnuje výzkumu. Výzkumu čeho?"

"Přišlo mi, že to jsou čáry a máry. Když jsem jí to pověděl, tak se zasmála a řekla, že já jsem v našem svazku svaly a ona mozek."

"Ta ženská je mi hned sympatická," poznamenala malá víla.

"Co jsou u tebe čáry a máry," zeptal se Záviš trpělivě.

"Budu, ehm, citovat. Přeformátování genotypu a něco jako transformace vnitřního plamene. Pak se zase usmála a poznamenala, že na tuhle otázku odpovídá po desáté. A jestli jsem už pochopil, co znamená alespoň první část."
