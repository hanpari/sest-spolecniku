# N

"Já jsem její paní," prohlásila a ustoupila do pozadí, trochu nervózní, že má své divoká já nechat jednat.

"Alespoň vypadáš líp než ta tvoje služka," opáčil sluha. "A také lépe než tady ten pomuchlaný ubožáček. Jsem si jistý, že můj ctěný pán dá přednost tvé hezké tvářičce."

"Tvůj pán?"

Žádný ze stojících mladých šlechticů se ke sluhovi nehlásil, což mohla být forma mlčenlivého souhlasu.

"Zdá se, že na Větrné hůrce vychovávají lokaje jako my na Mechovém kopci vychováváme prasata," poznamenala přes rameno.

"Co je Mechový kopec?" zeptal se sluha podrážděně. "Jméno ulice, kde tě našli na dlažbě? Měla by ses umýt, než si vezmeš do huby sídlo mého pána."

Gabriela, která dorazila na zdejší akademii v cestovních kožených šatech, nevypadala jako ze žurnálu.

"Spí tvůj pán rád při otevřeném okně?" zeptala se sladce.

"Proč se ptáš?"

"Protože čpíš smradem z kanálů, ze kterých jsi vylezl."

Ozval se řídký smích z obou řad. Gabriela si oddechla, že ne všichni přihlížející souhlasí s divadlem před sebou. *Takový svět by byl nesnesitelný,* pomyslela si z obavy o své pohodlí. Někteří studenti z řady měšťanů i zatleskali.

*Když už nic, alespoň mám počty na své straně. Čas si zahrát na milosrdnou samaritánku.*

Alespoň takový věřila, že je plán, když se sklonila k ubohé oběti šikany. Místo lítosti ale cítila odpor.

*S takovým kukučem se nediv, že ti každý chce jednu natáhnout,* pomyslela si.

Dcera baronky Sylvie měla instinkty dravce a rozuměla řeči těla. Před sebou měla exemplář, který dával najevo strach a poslušnost. *Kdybych mu vrazila, ještě by mi poděkoval."

"Co si ho tak prohlížíš? Zamlouvá se ti?" ozval se sluha. "Trochu jsme ti ho upravili, aby odpovídal tvým nárokům. Máš přece ráda špinavé a roztrhané hadry," dodal významně s pohledem na její šaty.

"Tříjizvá," řekla. "Odveď ho do řady profesorky Neškodné. Jsem velice nespokojená."



