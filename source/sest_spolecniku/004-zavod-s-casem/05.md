# 00405

"Vzpomínáš si na urážlivé nápisy, které se objevují na zdech univerzity?" zeptal se Jakub. "Na výzvy k popravám stříbronosů a zlatonosům?"

"Ano. Co s nimi?"

"Podepíšu přiznání, že za nimi stojím," nabídl nervózně.

Gabriela nebyla tak hloupá, aby na okamžik uvěřila, že by Jakub byl součástí studentského odbojového hnutí. Takový dokument, ať už pravdivý nebo ne, by Jakuba vyřídil. Následovalo by vyloučení, vyšetřování, stop jakékoliv kariéře v korporacích.

"Jsi si jistý? Jde o svět, kam se i stříbrní bojí."

V hlavě jí stále zněl rozčilený projev Evžena Trojáka, který mluvil o traumatickém zážitku, o skutečné bolesti. Narozdíl od Světlany, pro kterou představoval NT-vysílač předmět vzpoury proti autoritě, Gabriela lépe chápala rizika spojená se Hrou.

"Tím lépe," odvětil Jakub skoro nadšeně. "My dva všem dokážeme, komu patří budoucnost."

*Nebo také selžeme při první příležitosti,* pomyslela si. *Kdybych mohla, ani bych o Velehradského nabídce neuvažovala.*

Jakub si její váhání vyložil jinak.

"Umím jít za svým," ujistil ji. "Dobrá, dnes jsem nula. Ale zítra? Kdo ví! Nemám v plánu být nula navždy. Dokud zůstanu na škole, budeš mne mít na povel. Jsem užitečný."

*Přeloženo: Stanu se otrokem, když si budeš přát.* Potlačila nesmyslnou touhu poručit mu, aby panáčkoval.

"Nabízíš sliby," upozornila ho.

"Nic jiného nemám," přiznal. "Prosím, dej mi šanci."

"Jak si přeješ. Ale žádné záruky. Tvoje přiznání si nechám, ať dopadneš jakkoliv."

"Tonoucí se stébla chytá," souhlasil trpce a vytvořil na tabletu dokument, který jí podepsaný přeposlal. Pečlivě ho zkontrolovala, jestli nenajde případné nesrovnalosti, na které by se mohl odvolat.

"Jsi hlupák," zhodnotila ho.

"Ale ctižádostivý," ušklíbl se. "Ta nejhorší sorta. Teď prosím ty."

"Tak tedy poslouchej."

Aniž by cokoliv tajila, předala mu veškeré informace, včetně vlastního pozorování a varování Evžena Trojáka. Čím déle Jakub poslouchal, tím zaujatěji se tvářil.

"Tohle je, co jsem potřeboval," vydechl. "Vstupenka mezi elitu. Chápu to správně, že když neuspěji napoprvé, mohu se vrátit?"

"Ano. Podle mé teorie tě může opakované vystavení NT-vysílači kondiciovat. Světlana se domnívá, že vysoká neúspěšnost souvisí s přílišným soustředěním. Čím méně budeš namáhat mozek, tím snadněji tě NT-vysílač ovlivní."

"Proč?"

"Kontraintuitivní, že ano?" podotkla. Šlo pouze o její dedukci, ale byla si jistá, že se nemýlí. *Není náhodou, že do Hry se vstupuje ve spánku.* "Kdo do **Herního Centra** přijde s pocitem, že mu jde o všechno, nemůže neselhat."

"Pak jsem vyřízený."

"Ne nezbytně," opravila ho podrážděně. "Existují drogy, které tlumí mozkovou aktivitu. Připravím je pro tebe."

"Nebudu pak ospalý?"

Zadumaně si ho změřila, zaujatá problémem, který jí předložil. *Jistě,* napadlo ji. *Lékař by mohl poznat příznaky. Pokud použiji třísložkový přípravek s načasovaným dávkováním, pak kandidáta bezpečně provedu každou fází. Minuta na utlumení, patnáct na povzbuzení a pak znecitlivit.*

"So s mučidly?" zamumlala. "Znecitlivění nesmí tvé ovlivnit kognitivní schopnosti."

"Mučidly?" zopakoval nervózně.

"Přístroj pro nervově indukovanou bolest. Podle mého nejpozoruhodnější část přijímacího procesu. Velmi nápadité."

Podíval se na ni jako na monstrum. "Nápadité?" otřásl se. "Pochopil jsem, že jde o nepříjemný proces."

"Naprosto," ujistila ho a překvapeně se ho zeptala: "Tobě bolest vadí?"

"A komu ne?"

"Nikdy tě nenapadlo, že řízené utrpení velmi napoví o povaze subjektu?"

"Jsi šílená? Kdo by chtěl dobrovolně trpět?"

"Ano, to je ta potíž," povzdechla si. "Naštěstí pro nás, ty nemáš na výběr. Osobní preference nás nemusí trápit."

*Co to s ním je?" pomyslela si, když si všimla, že od ní v hrůze odstoupil.

"Považuji náš rozhovor za inspirativní," konejšila ho. "Otevírají se nám zajímavé obzory, Jakube. Když se mi podaří vyvinout přípravek, který usnadní zájemcům o Hru dostat se dovnitř, vyděláme oba. Velmi si vážím tvých sociálních dovedností. Jsem si jistá, že si vezmeš na starost obchodní stránku."

"Chystáš se na mně experimentovat!" vyhrkl.

"Pro naše společné dobro," ujistila ho vážně a dodala. "Musím ti poděkovat. Dnes jsem měla špatný den se spoustou vzrušených emocí, které mne rozptylovaly. Ale tvůj malý problém mne intelektuálně stimuluje. Nyní můžeš jít. Potřebuji si promyslet další postup. Neříká se při podobných příležitostech, že zůstaneme v kontaktu?"

"Co bys udělala, kdybych odmítl?"

"Kdybys odmítl být užitečný, nebudu potřebovat přiznání, které jsi podepsal. Odevzdám ho vedení univerzity."

Jakub se otřásl, když pochopil, že jeho vzdálené přísliby se mění na blízkou a ne příjemnou spolupráci. 

"Netuším ale, proč bys měl chtít odmítnout," pokračovala Gabriela. "Máš snad strach, že tě vynechám nebo ošidím? Myslela bych, že budeš mít radost."

"Nesmírnou," ujistil ji vlažně.

"V tom případě sbohem."

Lehce zmatená Gabriela se otočila na podpatku a zamířila k proskleným dveřím institutu. *Divný přístup,* pomyslela si zklamaně.  *Jakub není tak ambiciózní, jak tvrdí. Čekala bych větší zápal pro věc!*

Nepokoj, se kterým zápasila od chvíle, kdy odešla od Trojáků, ustupoval soustředěnému zaujetí. *Jak stimulovat subjekt, abych nahradila indukovanou bolest?* uvažovala. *Potřebuji dlouhodobý účinek na nervovou soustavu. Pokud možno bez trvalých následků.*

Vystoupila po schodem do prvního patra, kde se zastavila před dveřmi, na kterými stálo:

> Ing. Lýdie Krajcarová, Ph.D.
> Ředitel(ka)

To Gabrielu vrhlo zpátky do studených vod, ve kterým plavala o vlastní přežití.

"Vstupte," ozvalo se, sotva zaklepala. Poslechla a vešla do místnosti, kde skromně zůstala stát za polstrovanými dveřmi. Za pracovním stolem zde seděla rudovlasá žena, oblečená v černém kostýmku, vedle sebe sklenici s vodou. Liščí zelené oči se nezvedly - zůstávaly upřené na knihu v červené vazbě s titulem Toxikologie - III. díl. Pod ní ležel sešit s poznámkami.

*Toxikologie?* uvažovala Gabriela. *Nezabývá se její institut materiálovým inženýrstvím?*

Kniha byla otevřená na stránce popisující účinek hadích jedů.

> Toxické poruchy nervosvalového přenosu
>| Působení hadích neurotoxinů
> -presynaptické toxiny ß-neurotoxiny
> (ß-bungarotoxin,notexin,taipoxin) inhibují uvolnění ACh

"Hned se ti budu věnovat," poznamenala Lýdie a opsala si dva odstavce. "Zatím si udělej pohodlí. Ty jsi slečna Márová, že?"

"Ano, paní ředitelko," odpověděla Gabriela - a ani ji nenapadlo, aby ji vzala za slovo a opustit svou pozici.

"Prosím, posaď se," zopakovala žena netrpělivě. "A říkej mi Lýdie. Jak jsem byla informována, budeme společnice v podnikání. Partneři," dodala s lehkým náznakem úsměvu, "si tykají."

"Ano, slečno ředitelko."

"To bude složité," povzdechla si Lýdie a přistoupila ke strnulé Gabriele. Chvíli si jí prohlížela. "Myslím jsem tě učila. Nadaná studentka," odříkávala pro sebe. "Pěkná tvářička, sirotek bez zázemí, společensky neaktivní. Vynechala jsem něco?"

"Bezdomovec," doplnila Gabriela, trochu dotčená jejím suchým výčtem.

"Ano, bezdomovec," kývla Lýdie a bezohledně se zeptala: "Proč jsi odmítla stát se konkubínou? A pravdu, prosím. Lži o adopci můžeš vynechat."

"Nechtěla jsem."

"Prostě jsi nechtěla? To je vše? Žádné morální, fyziologické nebo jiné důvody? Víš, můj otec se nikdy neoženil. I moje matka je konkubína."

"Nejsem vaše matka," odsekla Gabriela. "Mám jiné cíle. Promiňte, prosím," dodala způsobně s pocitem, že se nechala unést.

"Nic se nestalo. Kdybys odpověděla jinak, nemohla bych tě mít ráda."

*Mít ráda?* Slyšet taková slova od stříbrnosky bylo přinejmenším překvapivé. Všeobecné mínění se shodlo, že stříbrní a zlatí jsou lidé s vypreparovanými city.

Jako by četla její myšlenky, Lýdie pobaveně podotkla: "Vždycky jsem tušila, že mi filosofie společnosti nevyhovuje. Díky nedávným událostem jsem přestala věřit na imperativ sobectví. Postarám se o tebe a budu doufat, že získám loajální přítelkyni."

"Chápu."

"Pochybuji," odvětila Lýdie, dotlačila Gabrielu do koženého křesla a nabídla jí čaj, který se dívka neodvážila odmítnout. Z malé kuchyňky se ozvalo syčení vody v konvice a cinkání nádobí. Několik minut po chvíli, kdy se Lýdie optala: "Zelený, černý nebo bylinkový?" se ozvala rána a zvuk střepů na podlaze, spolu s bolestným výkřikem.

Gabriela vyskočila a našla Lýdii, jak se omráčeně opírá o stěnu, u nohou rozlitý čaj, který ji musel opařit. Přesto o svou situaci nejevila žádný zájem, prazvláštně strnulá s pohledem upřeným kamsi na lednici. Teprve, když k ní Gabriela přiskočila, aby ochladila a ošetřila nohu zarudlou v nártu, se Lýdie vzpamatovala a pomohla jí.

"Děkuji."

"Stalo se něco, slečno ředitelko?"

"Říkej mi Lýdie a pogratuluj mi. Právě jsem se zasnoubila."

"Zasnoubila?"

*Měla jsem vždycky dojem, že na zasnoubení jsou třeba dva,* pomyslela si Gabriela a zkoumala prázdnou kuchyňku. *Nechce snad naznačit, že my dvě....?*

"Zprávu mi donesl Stínošlápek," pokračovala Lýdie, která mávla směrem ke své pravé straně, jako by někoho představovala. "Dost ho to vzalo. Koho by napadlo, že bude žárlit."

*Zešílela?* uvažovala Gabriela. *Zasnoubení? Chová se, jako by jí oznámili úmrtí v rodině. Kdo je to Stínošlápek? Její oblíbený pes? Plyšák? Neumí se smířit s realitou? Zemřel někdo, na kom ji záleželo?*

"Je mi líto," řekla nahlas, "vaší ztráty."

"Nejde jen o ztrátu," odpověděla Lýdie nepřítomně. "Vzato kolem a kolem, získala jsem víc, než jsem mohla doufat."

"Jde tedy o dědictví?" nadhodila Gabriela. *Pak by se vše vysvětlilo! Ztráta a zisk jdou v takové chvíli ruku v ruce.*

"Ano, o dědictví," připustila Lýdie. "To jsi uhádla pozoruhodně rychle. 
