# 00408

Když Gabriela došla na nádvoří hradu, pochopila, že se čeká jen na ni. Sotva se objevila, služebnictvo se uklonilo, zatímco ona ztuhle hleděla na nachystané koně. Byla to vysoká zvířata, která tančila na kamenné dlažbě s divokým ržáním. Když byla malá, do sirotčince přivedli tři malé poníky, na kterých se děti projížděli krátkých pět minut. To byla její jediná zkušenost v sedle - a nyní se od ní chtělo, aby nasedla do stvoření, které sotva zvládali dva vzrostlí chlapi?

*Jsem mrtvá,* pomyslela si. Tutéž myšlenku s ní museli sdílet i Juraj se Světlanou, kteří se tvářili jako na pohřbu. Kdyby neviděla tabulku na zdi hradu, nikdy by ji nenapadlo, kdo jsou ti dva. Jediné, co jim zůstalo z jejich skutečné podoby, byly světlé vlasy. 

Ale Hra si s nimi pohrála - zejména s Jurajem, který se vždy trápil pro svůj ne dost mužný vzhled. Nyní měl stejně jako Světlana majestátní zlatou hřívu, která mu dodávala vzhled utrápeného lva v kleci. Jako kompenzaci získal široká ramena, hranatou tvář a orlí nos. Dále nosil ocelové brnění, štít a u pasu meč.

*Nebýt těch vlasů, musel by si připadat jako v sedmém nebi,* pomyslela si. *Macho jak vyšitý.*

Světlana se také změnila, byť ne o tolik. Její obličej se stal měkčím, měla kulatější bradu, méně výrazné lícní kosti a obrovské modré oči, ze kterých vyzařovalo vlídné porozumění. Nicméně její charakteristické nešvary zůstaly, takže i teď si nervózně kousala spodní ret.

*Jaká bych já byla v zrcadle?* napadlo Gabrielu. Mezi dívkami panovala nevyslovená rivalita. Obě dvě byly posedlé vzhledem, ale Světlana měla přístup ke kosmetice, o které si ona mohla nechat zdát, proto vždy zůstávala v jejím stínu.

"Moje pýcha dorazila," ozvalo se.

To promluvila vysoká snědá žena oblečená do drahých cestovních šatů z vydělávané jelení kůže. Vypadala jako krásná zlá královna z televizního dramatu, ten druh, který pohybem ruky odsuzuje na smrt. Měla ostré dokonalé rysy se zapadlýma hnědožlutýma očima, ve kterých vynikaly panenky, kolmé jako u satanistického kozla.

*To je baronka Sylvie?*

Než se stačila Gabriela vzpamatovat, žena k ní přišla, objala ji a políbila na obě tváře.

"Vyspala ses do růžova, maličká?"

"Ano, ma-matko," zakoktala Gabriela, vděčná, že její druhé já tentokrát zasáhlo v její prospěch a oplatilo baronce vřelé objetí. "A, ehm, ty? Měla jsi dobrou noc?"

"Vynikající," usmála se žena. "Tvůj otec a já jsme mnoho nenaspali. Není úžasné mít za muže nevyčerpatelného hrdinu?"

"Ale matko!"

Zatímco Gabriela zůstala *perplex*, Světlana se ozvala, věrná svému zvyku nenechat záležitosti jiných na pokoji.

"Naše věčně nespokojená kverulantka se ozvala," povzdychla si baronka a objala Světlanu. Ovšem ne tak vřele jako Gabrielu, jak ta s uspokojením zaznamenala.

"Biologické záležitosti mezi mužem a ženou by jsi ty měla chápat. I když ses rozhodla, jak se rozhodla, nemusí se z tebe stát jeptiška."

"Tady nejde o biologie, ale dekorum," odsekla Světlana. "Služebnictvo nemusí vědět, jak trávíš noci."

*Tohle by skutečná Světlana nikdy neřekla,* uvědomila si Gabriela. *Ta si příliš zakládá na své všelidové povaze. Byla by první, kdo by kázal proti pokrytectví.*

"Služebnictvo má uši, ale neslyší," prohlásila baronka chladně. "Nikdo z nich si nedovolí poslouchat důvěrný rozhovor mezi mnou a mými dcerami."

Gabriela by její prohlášení měla za absurdní, ale všimla si, že služebnictvo má kamenné tváře a neodvažuje se pohlédnout jejich směrem. *Ta ženská je démon!*

"A co ty, můj junáku?" obrátila se baronka na Juraje a také ho objala. "Silný a mužný po otci. Pamatuj si, že musíš být jako ocel, ne lítostivý jako tvoje sestra."

"Ano, matko," zamumlal Juraj, rozpačitý a podivně červený ve tváři.

"Ale copak?" usmála se baronka a laškovně mu foukla do ucha. "Stále připravený k boji, jak se zdá."

Mladík zrudl jako pivoňka a Gabriela si byla jistá, že nebýt kovového brnění, jeho tělo by ho zradilo ve spodních oblastech.

"Drahá nevlastní matko," ozvala se opět Světlana s důrazem na *nevlastní*. "I když nejsme příbuzní, měla by sis pamatovat, že jsi vdaná žena."

"Pravda," vzdychla si baronka, "zejména když můj manžel přichází. Vzdejme úctu pánu hradu!"

Poslední slova zazněla nahlas a všichni na nádvoří se hluboce uklonili, včetně baronky a jejích dětí. Gabriela zjistila úžasnou věc. Stačilo ustoupit do pozadi své mysli a její druhé já se ujalo vedení. Vůbec to nebylo tak složité a náhodné, jak Lýdie popisovala.

*Ovšem, Lýdie je stříbronos,* opravila se. *Možná to, že se neumí vzdát kontroly, bránilo jejímu druhému já se prosadit.* To by také vysvětlovalo, proč Záviš prakticky nedokázal druhé já vyvolat a během Lýdiina vyprávění se nestačil divit. On rozhodně autopilota neměl. *Člověk posedlý touhou být u kormidla nemá šanci uspět,* pomyslela si. *Proto musí stříbrní zákonitě ve Hře selhat. Zatímco já...*   

Pohodlně usazená v zákoutí své mysli, opatrná, aby otěže přenechala *alter egu*, pozorovala, jak pán z Mechového kopce sestupuje ze schodů. Když porovnala břichatého plasťáka ze svých vzpomínek s mužem na schodišti, marně hledala, co ti dva mají společného.

Medard, pán z Mechového kopce, byl mohutný dvoumetrový muž s přísným pohledem. Stejně jako Juraj, i on měl široká ramena, orlí nos a ocelové brnění. V ruce držel obrovskou palici, prokládanou stříbrným kovem. Fascinující byla výheň s 
