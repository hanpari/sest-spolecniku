# 

Další cesta vedla po mramorových schodech do podzemí. Kamenná dlažba vzbuzovala pocit neosobního chladu, málo pochopitelného, když venku se do budovy opíralo silné zářijové slunce a ze stěn rudě žhnuly infrazářiče.

V tlumeném světle vše získávalo pekelný nádech, jako by sestupovali k branám očistce. Obrazy úspěšných a sebevědomých, které v předsíni nabádali k povýšení na společenském žebříčku, získávali jiný význam.

Obličeje, zvednuté k nebi, připomínali kostelní fresky zatracených hříšníků, pohany Dantova očistce, kteří vědí, že ztratili božskou přízeň, ale stále věří v nebeské království, naplnění nadějí i závistí.

"Zdejší systémy," varovala je Lýdie, než vstoupili dovnitř, "útočí na podvědomí a umělá inteligence hodnotí výsledky. Když se nesvlečete, odhalíte slabost. Když se vzrušíte, odhalíte slabost. Když se rozzlobíte, odhalíte slabost. Totéž platí, když budete málo nebo příliš hamižní, ambiciózní či neteční. Každou odchylku zneužijí proti vám."

"Jestliže je to tak," ozvala se Gabriela, která se snažila udržet hrdý postoj, byť když i slepý viděl, jak se cítí nesvá, "pak neexistuje způsob, jak je nekrmit osobními daty."

"Samozřejmě. Kdyby ty systémy nebyly spolehlivé, **Šik&Šik** nebo **Laguna** by do nich neinvestovaly. Berte to tak, že chtějí vědět, s kým mají tu čest."

"A to je dobré?"

"Vůbec ne," odtušila Lýdie a přátelsky objala Světlanu kolem ramen. Jen ztuhlá čelist a neupřímný úsměv napovídaly, jak moc se musí přemáhat. "Proto je dobré svoji slabost popřít. Nejlepší kamarádky, miláčku?"

"Že váháš, nejko," odpověděla Světlana tak vřele, že jeden by hádal, že ty dvě se znají roky.

Když sestupovaly po schodech, zavěšené do sebe a tiše si šeptaly, Juraj pochopil, že je Lýdie nechala s Gabrielou na pospas, pravděpodobně úmyslně.

*Kdyby nám nabídla pomoc, označila by nás jako vadné kusy. Ale co mi na tom krucinál záleží! Já se nikdy necpal mezi stříbronosy!*

"Neměl by být takový problém blafovat," zamumlala Gabriela, "jenomže se třepu, celá špinavá."

*Špinavá? Jako pošpiněná slídivými kamerami? To je naivní interpretace.*

Gabriela vyrostla v sirotčinci a byla na drsné zacházení zvyklá. *Co jí může vadit? Moje maličkost?*

Všiml si, že její černé oči neustále bloudí po nahých tělech dvou grácií, tvář staženou do útrpných nespokojených vrásek.

*To je celá potíž?* oddechl si Juraj s úlevou. *Připadá si nedokonalá, když se porovná se sestrou a Lýdií? Jak ji vůbec napadlo se s nimi měřit?*

Existovala celá řada objektivních důvodů, proč Gabriela nemohla dosáhnout vysokých standardů. Před padesáti lety by ji kdekdo považoval za pohlednou, zejména když by se nalíčila a zvýraznila snědý půvab temperamentní jižanky. 

Ten pravda neodpovídal odtažité povaze, ale to náhodný pozorovatel nemohl tušit. Nic jí nemohlo být víc cizí než tančit vášnivé *flamenco* za zvuku kytar, ale jako modelka by posloužila bezchybně.

A to bylo vše!

Neměla přístup k dietě, která by nezničila její pleť. Syntetická průmyslová strava chudých rodin, složená z náhražek, zvýrazňovačů chuti, konzervantů, sladidel a návykových látek, rychle dělala z lidí trosky; jejich buňky stárly a odumíraly, náchylné k defektům a rakovinovému bujení.

*Gabrielu zachránilo, že si jí otec všiml včas. Za pár let by bylo pozdě.*

Ale i tak mu otcovo pobláznění přišlo na hranici zvrácenosti. Ne proto, že Gabriela byla příliš mladá, ale proto, že z ní čpěla plasťácká nedostatečnost.

*I mne mé předsudky formovaly,* pomyslel si vztekle. Černovláska v něm vzbuzovala nádech odporu, který nesměl dát najevo, aby nerozbořil poslední zbytky dívčího sebevědomí. *Musí se mi líbit!* napomenul se. *Nebojím se trestu! Yo no le temo al castigo!* dodal pro sebe furiantsky a jemně ji chytil kolem pasů, tak důvěrně, jak jen to šlo.

"Musím přiznat, že můj táta má výborný vkus," zašeptal, zatímco ji vedl po schodech dolů, jeden mramorový stupínek po druhém, lichotku po lichotce.

***