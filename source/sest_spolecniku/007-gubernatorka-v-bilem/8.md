# Prosím, nestřílejte posly!

Nyní revolucionáři, když zpozorovali, že se k nim blíží školní bohyně, jimi nenáviděná celebrita, postupně utichali. Jediným, kdo stále hovořil, stále hlasitěji a vášnivěji, přesvědčený, že síla jeho hlasu jeho okolí fascinuje, byl černovlasý dlouhán ve vytahaném tričku.

"...povídám vám, safra, že koncert bude bestiální jízda. Jo, minule přišlo míň lidí, než jsme čekali - ale vzpomeňte si, že jsem meldoval, že vybírat vlezný je kapitální pitomost. No, neposlechli jste mě..."

"Lukáši!" zavolala Světlana.

"Malý moment!" odsekl Lukáš Mechový, aniž by se otočil a pokračoval: "Uvědomte si, sestry a bratři, že tenhle svět je shnilý jabko, který spadne, sotva do něj ťuknete prstem. Odpornej vřed, který musíme propíchnout. Hnis musí vytýct ven, safra. Naše hudba prorazí cestu všemu tomu svinstvu!"

"Lukáši!"

"Co je pořád? Řek jsem malý moment!"

Když se ale rozhlédl, došlo mu, že se stalo něco neblahého. Řada jeho spolubojovníků měla výraz, jako by spatřila ducha.

"Ahoj, sestry a bratři," usmála se Světlana líbezně, naprosto spokojená s efektem, který vyvolala. "Nebudu vás zdržovat dlouho. Mám vyřídit vzkaz od, ehm, ústředního výboru strany."
  
*Takže tohle je Medardovo dítě?* pomyslela si Gabriela překvapeně. Nikdy by nevěřila, že opatrný plasťák bude mít tak průbojného syna.

"Trojáková!" zavrčel Lukáš. "Co chceš?"

"Prosím, nestřílejte posly! Tvoje máti chce, aby ses nezdržoval a mazal domů. Její slova! *Verbatim!* Potřebuje někoho u pokladny."

"Safra!" Lukáš splaskl, sotva uslyšel, kdo Světlanu vyslal, ale pak se zase nafoukl: "Dyť tvrdila, že prodávat budeš ty!"

"Také budu. Ale někdy... někdy musíme dát přednost vyšším zájmům," vysvětlila Světlana vážně a ani se nezačervenala.

"Vyšší zájmy," odplivl si Juraj. "Slečna Rozmařilá hodlá nakupovat. Je mi Prvoka docela líto."

"Prvoka?" zeptala se Gabriela.

"Tak mu říká jeho bratr Matyáš. Docela prima štěně," vysvětlil Juraj a s kapkou obdivu dodal. "Včera ji donutil, aby mu napsala esej do francouzštiny. Dokonce mu vykládala, že vždycky chtěla mít mladšího brášku, jako je on. Dokonale si slečnu Dokonalou ochočil."



Nevědomost je démon a obávám se, že ještě způsobí mnoho tragédií.