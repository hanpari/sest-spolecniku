# nic

K úžasu všech, jejich e-taxi nezaparkoval u velkého nákupního centra, ale odlehlé městské čtvrti, stranou veškerého shonu. Že šlo o místo, kterému dávají přednost občané vyšších kategorií se dalo poznat jednak podle pávů na ulici, jednak podle množství soukromých aut, zaparkovaných na vyhrazených místech pro zákazníky butiků.

Zde se opravdu nepořádaly velké bronzo-plasťácké výpravy za výprodejem, ve kterých stovky autobusů sváželi natěšené občany, aby si užili potěšení z utrácení peněz za zboží, které nepotřebovali - a které zabíralo místo, dokud je kupující svědomitě neposlali na recyklaci. 

Nebo, pokud je, jak bylo častější v případě plasťáků, nevyklidila úklidová četa po epidemii VIUR.

"Šik&Šik!" zajásala Světlana. "Ještěr má vkus, to se musí nechat!"

"A peníze," zahučel temně Juraj a podezřívavě se otočil na Lýdii. "Jsi si jistá, že je to v pořádku?"

*Má pravdu,* uvědomila si Gabriela. *Takhle to pokračovalo u Trojáků. Evžen mne představil jako adoptovanou dceru, aby pak...* 

Nechat si kupovat drahé dárky jí v zásadě nebylo proti srsti. *Mohla bych svést Velehradského? Člověka, který nepotřebuje hormonální přípravek, aby neměl city? Nesmysl!*

"Plány, které máme pro **Šest společníků** jsou velké," poznamenala Lýdie klidně. "Každý z vás reprezentuje naši firmu," zde se nesouhlasně zamračila na Jurajův batoh a násadu, která z něj čouhala, "proto musíte dbát na vnější fasádu."

"Jsem naprosto pro," souhlasila Světlana a svůdně se zavlnila: "Bude chtít Ještěr provést inspekci jednotky ve spodním prádle? Jsem jeho největší fanynka!"

Gabriela, Juraj a Lýdie se k ní ohromeně otočili.

"Co to plácáš?" optal se Juraj. "Tuhle jsi tvrdila, že Záviš je zjizvený a duševně narušený gauner. Od kdy jsi ty jeho fanynka? Pardon, ona to tak nemyslela! Nic ve zlém," dodal směrem k Lýdii, která se rozhořčeně nadechovala.

"Od chvíle, kdy ho má Kopretina zahlédla, netoužíme po ničem jiném, než abychom se mu odevzdali tělem a duší," prohlásila Světlana zálibně. "Výhradně ve Hře samozřejmě."

"Nezacházíš už trochu daleko, drahá sestro? Měj ohledy!"

"To je v pořádku," ozvala se Lýdie. "Překvapuje mne, že Světlana nebo její, ehm, Kopretina mají Ještěra za atraktivního."

"A ty snad ne?" užasla Gabriela.

"Vždyť je jako mramorová socha," doplnila Světlana. "Kus antické dokonalosti!"

"No právě!"

Ale Lýdie téma dál nerozváděla