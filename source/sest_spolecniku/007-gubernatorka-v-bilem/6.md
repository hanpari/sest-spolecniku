# Nic

Probudit se ze Hry bylo jako vynořit se z hluboké vody. Pokud usínání doprovázela závrať a pocit pádu do propasti, pak s návratem do reality přicházelo lapání po dechu a divoké bušení srdce.

"Už jsi zpátky! Uklidni se!"

Na Gabrielou se starostlivě skláněla Lýdie, světlé rusé vlasy rozcuchané a tváře otlačené, a podpírala ji pod zády, aby dívce usnadnila dýchání.

"Děkuji, už jsem v pořádku."

Ale Lýdie nepospíchala, aby ji pustila. Obě zůstaly ležet pod přikrývkou, důvěrně k sobě přitisknuté a hleděly na bílé stěny nezařízeného pokoje.

*Vsadím se, že trénuje,* napadlo Gabrielu žárlivě, *aby mohla plnit manželské povinnosti.* 

Z nějakého důvodu, který neuměla vysvětlit, měla dojem, že Lýdie ji využívá jako zkušební předmět, než vleze do postele s odporným Velehradským. *Jako stříbrná určitě chce, aby bylo všechno dokonalé. Proto musí překonat odpor k tělesným záležitostem.*

Se zadostiučiněním dýchala nasládlý zápach modré pilulky. *Dokud bude brát hormony, budu mít Lýdii jen pro sebe,* pomyslela si s přesvědčením, že ona sama modrou pilulku užívat nezačne. Málokdy byla citově angažovaná, emoce pro ni nepředstavovaly překážku, kterou by musela překonávat.

Ozvalo se zaklepání a dovnitř vstoupil Velehradský. Jak se dokázal obléct za tak krátkou chvíli, zůstávalo záhadou. Gabriela mu musela uznat, že má dost dobrého vkusu, aby neděsil rádoby snoubenku sbírkou jizev.

I přes to, že zářijové dny zůstávaly teplé, Velehradský se nasoukal do dlouhých kalhot a hedvábné luxusní košile, kterou si pečlivě upnul kolem zápěstí a krku. Košile měla neobvykle vysoký límec, takže zakrývala hrdlo a spodní část brady. Ale hedvábí ve světlých pastelových barvách ostře kontrastovalo s chorobným šedivým vzhledem stříbrného.

*Opravdu vypadá s každým dnem hůř!* pomyslela si zděšeně. I když se nechtěla o Lýdii dělit, rozumem chápala, že Velehradský je pro jejich další budoucnost nepostradatelný. *Teď zazní povinná otázka!*

"Jsi v pořádku?" zeptala se Lýdie podle očekávání.

Velehradský neodpověděl a sehnul se k podlaze, odkud vzal pohozený kus spodního prádla, zjevně nespokojený s jejich laxním postojem k pořádku.

"Hej, to jsou moje kalhotky," zaprotestovala Gabriela, které se zdálo nepatřičné, jak je zkoumá.

"Byly," odtušil Velehradský a hodil je bez zájmu do koše. "Až skončíte na univerzitě, udělejte si laskavost a věnujte se nákupům. Pro tebe, malá malá Gabrielo, připadají v úvahu dvě značky: **Šik&Šik** nebo **Laguna**. Představa, že by budoucí školní bohyně měla nosit levnou konfekci a šminky mi přijde groteskní."

"Prosím? Já... Nikdy jsem o takových značkách neslyšela."

Velehradský kývl směrem k Lýdii. "Ona je zná a ví, kde je hledat. Bez její občanské známky tam nenakoupíš."

Gabriela zpracovávala skutečnost, že Velehradský nejenže očekává, že se stane *školní bohyní*, ale chystá se ji v tom podporovat.

*Proč, u všech všudy? Sotva proto, aby uspokojil mou ješitnost!*

"Neodpověděl jsi mi," ozvala se Lýdie, pružně vstala z postele a skoro se zdálo, že se k němu blíží, aby ho políbila. Pak jí došla odvaha, snad proto, že ji Velehradský pozoroval, jako by říkal: "To jsem zvědavý, k čemu se chystáš."

"Přirozeně, že nejsem v pořádku," podotkl lehce. "Bylo by urážkou naší inteligence předstírat opak. Malá a informovaná mi slavnostně oznámila, že jsi začala brát modré pilulky. Velice škodolibě to vyhodnotila, že se mnou na druhou a další mety nepočítáš."

Lýdie se začervenala tak krvavě, že měla na okamžik obličej jako rajče.

"Myslela jsem, zda jsi v pořádku ve Hře," vysvětlila těžkopádně. "Nevrátil ses na odpočívadlo. Měli jsme o tebe s Velitelem starost."

"Klid," odpověděl stručně. "Nevrátil jsem se, protože mé nové kamarádky by vzbudily pozdvižení a oprávněné obavy. Tolik lidí - ty dvě by měly dojem, že jsem je přivedl do samoobslužného bufetu."

"Tvé nové kamarádky?"

"Levá a Pravá."

Aniž by hodlal cokoliv dál vysvětlovat, Velehradský se otočil. 

"Převlečte se a věnujte se svému programu," prohodil přes rameno. "O páté se dozvíte víc. Upozorním Medarda, že **Šest společníků** tady bude mít krátkou schůzi... Můžu tě poprosit o zajištění občerstvení, má drahá?" dodal tónem zaměstnaného muže, který úkoluje manželku - aby pak přidal ještěří ušklíbnutí: "Bez ohledu na můj zdravotní stav, ještě je předčasné, aby na pozvánce stálo *Poslední večeře*. Hlavu vzhůru!"

A s těmi slovy odkráčel.

***

Přibližně o tři hodiny později, v univerzitní laboratoři, Gabriela zírala na otevřené okno a trpce litovala, že si pro svůj podnikatelský záměr nevybrala vhodnějšího partnera.

Když se jí podařilo přinutit Jakuba, aby se objevil na první kolo experimentů (po dlouhém a úmorném přesvědčování, kdy on tvrdil, že má strach se potkat s Lýdií Krajcarovou), mu ona s notnou dávkou hrdosti představila přípravek, který měl sloužit pro základní trénink.

"Co to je?" zeptal se Jakub a podezřívavě hleděl na bílou potahovou tabletu.

"Složený indolový alkaloid a podpůrné látky, které řídí jeho postupné uvolňování. Podle mých propočtů stačí na deset minut stimulace."

"Složený indolový **alkaloid**?" Jakub zdůraznil poslední slovo, pak sáhl po svém tabletu, kde spustil frenetické vyhledávání. 

Jeho vodnaté rybí oči se zastavily na prvním řádku textu: "Není to *strychnin*, že ne? Tak šílená snad nejsi!"

"Samozřejmě že ne. Hlavní složkou je *brucin*," uklidnila ho. "Plán je následující..."

"*Brucin*!" vyjekl Jakub a celý se orosil. "To není o nic lepší! O jaké stimulaci se tady bavíme?"

"Narušení koncentrace," vysvětlila mu trpělivě. "Otrava *brucinem* vyvolává mírné potíže..."

"Mírné?" protestoval Jakub. "Tady se píše, že je to slabší verze *strychninu*. Chceš mne otrávit jako krysu!"

"Chci jen navodit mírný stav nepohodlí. Podívej se sem. Jakmile spolkneš tabletku, nastanou příznaky, o kterých sis četl. Ztuhlost, přecitlivělost, případné svalové křeče."

"A pak následuje smrt," trval na svém Jakub.

"Záleží na množství. Kdybys nepanikařil, zjistil bys, že se *brucin* a *strychnin* se používají jako účinné látky v lécích. Jen jsem lehce překročila doporučené dávkování."

"To předpokládá, že nenám srdeční vadu," upozornil ji a ukázal na stránku z chemické encyklopedie.

"A máš?"

"Netuším."

"Jsi aktivní sportovec. Já bych se nebála."

"Já také ne, kdybych byl na tvém místě. Takhle se bojím!  Jsem zkrátka strašpytel!" dodal hrdě, jako by šlo o čestný titul.

Gabriela si povzdechla a zapila jednu ze svých tablet. Byl na ní jemný nepatrný zářez. "Tohle by tě mělo přesvědčit," poznamenala.

"Jsi naprostý blázen," prohlásil Jakub přesvědčeně. "Nemám zavolat sanitku?"

*Jednat s živými lidmi a hlavně mít jejich souhlas je obtížné,* pomyslela si Gabriela unaveně. *Kdybych tady měla Tříjizvou! Tenhle neochotný pokusný králík mne zdržuje!*

Postupně vnímala zostření svých smyslů a nastupující příznaky otravy. Přistoupila k bílé tabuli a třesoucí rukou začala psát řešení příkladů, které tam vyplnila předem.

"Jsem poměrně zklamaná," poznamenla, když bylo po všem. "Snad jsem byla přehnaně opatrná. Příště musím zvýšit dávku. Jak jsi viděl," obrátila se na Jakuba, "nic hrozného. Teď prosím ty."

"Než začneme, můžeš mi prosím vysvětlit, co a proč děláme?"

Gabriela se zamračila: "Podle naší dohody se tě snažím dostat do Ty-víš-kam!"

"*Tvrdilas*, že do, ehm, Já-vím-kam se dostanu, sotva objevím tajné dveře do přijímací kanceláře. *Tvrdilas*, že potřebuji utlumit. Ergo, ta druhé zkouška je podle mne bezpředmětná. *Tvrdilas*, že můžu kdykoliv přestat, sotva bude bolest nesnesitelná."

"Jsem ráda, žes dával pozor. Ano, to všechno jsem tvrdila."

*Pokusný králík, který potřebuje vysvětlení, je neefektivní a představuje bezpečnostní riziko,* pomyslela si nespokojeně. *Abych ho přesvěčila, musela bych přednést jednu z Velehradského teorií - a ty jsou samy o sobě příliš cenné, abych je vykládala na potkání.*

Ve chvíli, kdy na Hru platilo *informační embargo* bylo sdílení údajů o samotné Hře vysloveně marnotratné. Z toho, co se dozvěděli od Snížka a z řečí ostatních v *Herním Centru* chápala, že **Šest společníků** vstoupilo do Světa za velmi příznivých okolností.

Většina Hráčů skončila v podřadných rolích, často mezi otroky. Nebýt toho, že korporace měly zájem o každého, kdo se do Světa dostal, žádný z těchto Hráčů by se tam dobrovolně nevrátil. Tragický osud Evžena Trojáka nebyl ničím výjimečným.

Velehradský se domníval, že příznivá startovací pozice **Šesti společníků** souvisela právě s poslední zkouškou, se zkouškou narušené koncentrace - a ona s ním souhlasila.

*Neřekla matka, že 'nejpravdivější a nejskutečnější je to, co tělu způsobuje nejsilnější slasti nebo bolesti'?*

"Můžeš přestat kdykoliv chceš," poznamenala chladně, "ale to neznamená, že bys měl. Dostat tě Ty-víš-kam je jedna věc, zajistit ti odpovídající postavení druhá. Víc ti neprozradím!"

"Opravdu je to nutné?" zeptal se Jakub nejistě. Nervózně si pohrával s prázdnou kádinkou, do které střičkou napouštěl destilovanou vodu, aby ji pak vyléval.

"Nabízím ti výhodu, kterou jiní nemají. Ber nebo nech být. Každý svého štěstí strůjce. Co tvé ambice?"

"Ambice mají pouze živí," poznamenal - ale váhavě si tabletku vzal, stejně jako marker, kterým měl řešit příklady. "Kdyby cokoliv," nabádal ji, "volej okamžitě pohotovost."

"Jistě, pospěš si!"

Ze začátku šlo všechno hladce. Jakmile se objevily první příznaky, Jakub přistoupil k tabuli a  psal první řádky. Protože Gabriela považovala problémy, kterém jí předložil Černodušný za příliš triviální, použila jednoduché derivace, o kterých doufala, že je bude mít Jakub v čerstvé paměti.

Po pěti minutách začal Jakub hlasitě sténat a otírat si zpocené čelo, pak upustil marker a opřel se ztěžka o laboratorní stůl, až zacinkaly pipety ve stojanu.

"My-myslím, že se du-dusím," zasípěl ztěžka. "Po-pomoc! Mám křeče!"

"Ano, to je jeden z příznaků," odtušila Gabriela. "Vrať se k tabuli a počítej dál. Smysl zkoušky je nenechat se vyvést z míry drobným nepohodlím."

"Ne-ne! Po-potřebuji sa-nit-ku."

Třesoucíma rukama vylovil svůj tablet a pokusil se vyťukat číslo první pomoci. "Ko-lik, Gabrielo? Ko-kolik mám volat?"

"Ty vážně nezvládneš ani tohle?"

Sehnula se, zvedla marker, vytrhla mu tablet z ruky a ukázala na tabuli. "Tady máš! Soustřeď se a počítej! Nic ti nehrozí. Máš leda psychosomatický záchvat."

"O-otrávila jsi mne!"

"Ne, neotrávila. Tys mne otrávil," napomenula ho a strčila mu pod nos dlaň s prášky. "Vidíš ty tablety? S brucinem mají zářez. Já si vzala jednu. Tobě jsem dala trochu hroznového cukru s kofeinem, abych měla kontrolní vzorek. Ovšem tohle!"

Spráskla ruce, když ho pozorovala, jak leží na studené dlažbě a do úst se souká hadičku se stlačeným vzduchem, aby okysličil plíce. Přitom zoufale kope nohama kolem sebe, ne nepodobný na zvíře v posledním tažení - chrčel a na rtech měl pěnu. 

Představení bylo tak sugestivní, že pro jistotu přepočítala vydané tablety.

"Můžeš mi popsat své údajné příznaky?" zeptala se, když Jakubovi došlo, co pověděla a zahanbeně se sbíral na nohy. "Svým způsobem to bylo působivé! Dokázal ses vybičovat do stavu, kdy sis navodil vše, co sis o otravě přečetl."

"Fakt to nebyl *brucin* ani *strychnin*," optal se. "Měl jsem na kahánku. Čestné slovo!"

"Jen spousta kofeinu s cukrem," ujistila ho. "Nic co bys nesnesl. Zdá se," dodala přemýšlivě, "že jsi sám sobě nepřítelem. S takovou se Ty-víš-kam nedostaneš."

Jakub vložil hlavu do dlaní, ztělesnění beznaděje a  roztříštěných skleněných zámků v oblacích.

"Povídej mi o tom!" zasténal. "Jsem vyřízený!"

"Ne, nezbytně," Gabriela mu podala mu novou tabletu se zářezem.

"Co to je?"

"Druhý pokus. Teď, když víme, jak reaguješ, lépe rozeznáme, co je a co není skutečné."

"Ani náhodou!"

Kdyby mu nabízela v dlaních kobru, nemohl by se Jakub stát strnulejším. Následně se krabím pohybem odplazil dozadu, dokud nenarazil na dřevěné zásuvky laboratorního stolu, překulil se a vyrazil k otevřenému oknu, ze kterého vyskočil a se zaduněním dopadl do záhonu o patro níž.

Zůstal po něm odhozený tablet a vlhká stopa na parapetu.

*Měla bych být zklamaná,* napadlo ji, když pochopila, že Jakub se nehodlá vrátit. *Ale je to úleva. Jednání s lidmi mi nejde.*

Chtěla se soustředit na to, co se naučila od baronky. *Debaty s matkou jsou tak osvěžující!* 

Dokud Gabriela nevstoupila do Hry, neměla příležitost vést v domácím prostředí rozhovor na téma, které by ji zajímalo. Trojákovi byla rodina herců s důrazem na humanitní vzdělání. 

Světlana, jako každý medik, měla povrchní znalosti biochemie, ale sotva téma vyžadovalo hlubší porozumění, rychle se ztrácela.

Oproti tomu baronka Sylvie vědou žila. Na úplném začátku, když baronka poznala, že její dcera zájem nepředstírá (Herní Gabriela zdědila po matce povahu a po otci intelektuální netečnost), rozhovořila se s nadšením člověka, který se musel příliš dlouho přizpůsobovat okolní negramotnosti.

*Ovšem, někteří by si mysleli, že mluví nesmysly!*

Pokud by byla Hra pouhým virtuálním rozptýlením, pak by barončiny řeči mohly zůstat pseudovědeckým žvatláním, jaké současnost znala z filmů. 

Když ale Gabriela pronikla do jí cízího názvosloví, pochopila, že Herní věda je založená na odlišném paradigmatu, oproštěného od středověkých pozůstatků.

SI soustava ve Hře neexistovala. Baronku rozesmálo, když její dcera měla hmotnost za základní měrnou jednotku.

"Jako základní jednotky musíme uvažovat vstupní parametry systému," pronesla záhadně. "Hmotnost je pouhou odvozeným pozorováním, výpočtem, a ještě ke všemu proměnlivým."

I když s  ní Gabriela souhlasila a byla zvědavá, neodvážila se vyptávat dál. I tak baronku její náhlý zájem šokoval a bylo by nemilé, kdyby začala pátrat, proč se její dcera, až donedávna pramálo zvídavá, tak proměnila.

*Čert ví, jak by reagovala, kdyby zjistila, že v hlavě jejího manžela a dětí sedí vetřelci. A to vetřelci z technologicky zaostalého světa. Nesmím udělat žádnou chybu!*

Už beze zbytku uvěřila Velehradského zlověstné teorii, že se někdo snaží Hru monopolizovat, že někomu jde o vědění, které se tam nachází.

*Matka má znalosti, které by mohly změnit naši civilizaci.*

*********

Bylo po třetí a Gabriela čekala na Lýdii, usazená do hlubokého křesla ve vestibulu institutu. Konečně se otevřely dveře a z nich vyšla skupina bronzáků a tři stříbrní. Člověk je snadno rozeznal, protože stříbrní, Lýdie a dva korporátní vedoucí, se srdečně loučili, zatímco jejich podřízení bronzáci nesli dokumenty a příjemně se usmívali.

"Drahá Lýdie," poznamenal jeden ze stříbrných, "zaslechl jsem zvěsti o tom, že váš institut čeká reorganizace."

Lýdie pokrčila rameny: "To je minulost. Nedělej si starosti. Stále budes jednat se mnou, Heřmane."

"Já zase zaslechla, že jsi měla nedávno duel," přidala se druhá ze stříbrných. Gabriela tušila, že ti dva sledují nějaký cíl a že své otázky položili úmyslně.

"Nic významného, Rebeko," odpověděla Lýdie zlehka. "Vyprovokovala mne ambiciózní občanka třetí kategorie."

"Někteří opravdu neznají své místo," zakroutila stříbrná hlavou. Nezdálo se, že by Lýdii vysloveně věřila - zřejmě měla své zprávy a věděla, že Karolína Drbohlavová spadla do nečekané pasti.

"Velmi působivý zápas," dodala pak. "Viděla jsem záznam na internetu. Tvůj otec musí mít ohromnou radost."

*Lýdiin otec? Co ten s tím má společného?* pomyslela si Gabriela.

"Což mi připomíná," ozval se Herman, "že jsme ti zapomněli, drahá Lýdie, pogratulovat."

"K čemupak?"

"K zasnoubení přece!"

"Ach tohle!"

Lýdie se jemně zasmála a žertem si schovala tváře do dlaní jako upejpavá školačka. Zelené oči ale zůstávaly chladné.

*Když jsem ji ve Hře viděla, myslela jsem, že 
její roli poslušné komorné předvádí Lištička. Ale možná jsem se pletla!* pomyslela si Gabriela. *Nemělo by mne to překvapovat. Vím přece, jak si s Velehradským hrají na lásku.*

"Trochu se zlobím," pokračovala Lýdie trucovitě. "Chtěla jsem tu novinu oznámit jako překvapení pro všechny přátele."

"Překvapení to rozhodně bylo," poznamenala Rebeka a zachichotala se, o nic méně nevinná dívenka než její společnice. "Jestli můžu být tak smělá..."

"Prosím, Rebeko," pobídla ji Lýdie.

"Ne, neodvážím se!"

"Nestyď se! Na co se chceš zeptat? Jeho jizvy nebo jeho reputace?"

"Obojí," vydechla Rebeka - a i Heřman visel Lýdii na rtech. Bronzáci kolem byli také jedno ucho, i když netušili, o čem je řeč.

"Co na to říct! Jeho jizvy jsou sexy."

"Sexy? Promiň, ale... Celé tělo! Vždycky jsem myslela, že máš úplně jiný vkus, sofistikovanější."

Lýdie si nonšalantně olízla rty. "Každého vábí jeho vlastní rozkoš," řekla a opravdově zrudla. Nejspíš si vzpomněla, že těmi slovy Velehradský komentoval Liščino orgastické běsnění.

"Pochopil jsem správně, že pan Velehradský je, ehm, potížista?" zeptal se Herman významně, nakloněný do středu jejich trojúhelníku, jako by čekal, že budou sdílet velké tajemství. "Slyšel jsem, že měl pletky s **První-Spořitelní**."

"Prý odstřelil dva zlaté," přidala se Rebeka.

"Víceméně."

Toto stručné potvrzení ukončilo debatu. Dva stříbrní a jejich doprovod odešli po tom, co si vyměnili s Lýdií několik zdvořilostních frází, které, jak se Gabriele zdálo, byly o něco srdečnější, než by považovala za přiměřené.

*Něco se změnilo,* přemýšlela. *Ale proč?*

Opuštěná Lýdie zamkla dveře od zasedací místnosti, rozloučila se svými lidmi a přišla k ní.

"Á, tady jsi! Čekáš dlouho?"

"Chviličku" odpověděla Gabriela a zvědavě se zeptala. "Kdo byli ti stříbronosové?" 

"Ti? Herman Ohryzek a Rebeka Kóhnová. Zastupují dvě stavební firmy, pro které vyvíjíme speciální druh cementu. Vedle společnosti mého otce patří mezi nejvýznamnější zákazníky institutu."

"Tví přátelé?"

"Na jejich přátelství bych se spoléhala asi jako na přátelství Jakuba Lízala," usmála se Lýdie. "Ale ano, občas spolu vyrazíme. Ve skutečnosti mne příjemně překvapili."

"Proč?"

"Kvůli otci se pode mnou houpe židle. Ráda bych si myslela, že mne přišli podpořit."

"To je od nich pěkné," zabručela  Gabriela.

"Možná a možná také ne," zadumaně přemýšlela Lýdie, když scházely dolů po schodech. Když vyšly do starobylé aleje stromů,  překvapeně se zarazila a ukázala na kdysi upravený záhon, který vypadal, že na něm přistála bomba. Po okolí zůstaly rozházené hrudky hlíny a okrasné kůry.

"Co se tady stalo? Nějaké divoké zvíře?"

"Jakub vyskočil z okna laboratoře," vysvětlila Gabriela, jako by šlo o běžnou událost.

"Nehoda?"

"Ne, slabé nervy."

"Vypadá, že odešel po svých," poznamenala Lýdie, když prozkoumala stopy zanechané v hlíně a pomstychtivě dodala: "Škoda, že si nezlomil nohu! Oč vůbec šlo?"

Když jí Gabriela vysvětlila účel svého experimentu, přičemž se odhodlala přiznat i to, že plánuje přípravek, který pomůže lidem do Hry, Lýdie jen poznamenala: "Buď opatrná! Vzpomínáš si na Závišovy teorie, že ano? Takový preparát by mohl překazit plány na vysokých místech."

"Mám přestat?"

"Rozhodně ne! Ale... Ze všech možných spolupracovníků sis vybrala takového podvraťáka. Zbav se ho, dokud můžeš."

"Podepsal mi přiznání, že stojí za pamflety proti zlatonosům," připomněla Gabriela.

"Orel much nelapá," řekla zadumaně Lýdie. "Jedinému, komu záleží na takových hanopisech, jsou snaživí nýmandi jako Jakub. Mládež si zakřičí a zaprotestuje, aby pak sklapla podpatky. Nikdo ji nebere vážně."

"Mluvil, jako bych ho měla v hrsti!"

"Jistě! Hotové drama! A také ho málem zabijí hysterické křeče, sotva dostane trochu kofeinu s cukrem. Jakub je mistr světa v sebeklamu. Odřízni se od něj, dokud nic neví."

"To nebude těžké," usoudila Gabriela. "Kde ale najdu jiné pokusné králíky?"
