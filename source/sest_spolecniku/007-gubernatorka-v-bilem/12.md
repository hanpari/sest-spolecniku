#

Lýdie neřekla Gabriele celou pravdu o své hormonální léčbě. I kdyby měl Záviš stokrát na kahánku, romantická láska završená tragédií Lýdii nepřekážela. 

Jako pravověrná stříbrná věřila, že jakékoliv citové vzplanutí je dočasným poblázněním lidské chemie, nic trvanlivého, smutek nebo radost následované dalším obdobím lhostejnosti.

Proto jí role pavoučí samičky, která se samcem skončí ve chvíli, kdy ten dohraje svou roli, nevadila. 

*Moment,* uvědomila si, *to je Lištička! Netvrdil ten chlap, co si říká Smíšek, že vliv NT-vysílačů se projevuje jen v okolí **Herního Centra**?*

Chtěla se rozhlédnout, zda neuvidí v podzemí **Šik&Šik** instalace vysílacích antén, ale měla potíže se soustředit.

Když si vybrala pohledného mladíka, chtěla v Juliusovi vzbudit dojem, že patří k těm, kteří se honí za požitky. S navrácením se k modrým pilulkám přišel i jejich vedlejší efekt, nesnesitelný odpor k tělesnému kontaktu.

Pokaždé, když se k ní přiblížila dlaň pohledného maséra, napínala se, jako by na ni měli lít tekutý oheň.

Jediná, na koho se mohla spolehnout, byla Lištička, která se podobně jako Závišův Ještěr vynořovala z hlubin jejího povědomí a na ubohého maséra reagovala smyslným předením.

*Neměla bych si dělat starosti? Není Hra spolehlivým lístkem k schizofrenii?*

Ještě teď měla na zápěstí otisky Závišových zubů jako vzpomínku na Ještěrovo řádění.

*Jenomže já jsem slabá,* přemýšlela, zatímco se nechala drhnout odpornou chemikálií, aby smyla poslední zbytky po zeleném markeru. *Potřebuji každou pomoc, která se nabízí. Ať je to modrá pilulka, nechvalně proslulý potížista nebo pavouky posedlé druhé já.*

S objevením nevlastní sestry přišlo i vysvobození. Konečně měla záminku, aby vstala a unikla z masérova dosahu.

"Stále pěkná jako obrázek," komentovala vzhled Dariny, trochu překvapená, že tu doprovází pravá ruka jejího bratra, Xantipa Millerová. "A stále málo schopná se ovládat."

"Víc mi neřekneš?"

Zcela ve svém stylu, sama sebe na prvním místě, Darina ignorovala Xantipino varování, že ztropit scénu v **Šik&Šik** není to pravé ořechové, zejména ne s ohledem na pověst korporace.

"Co bys chtěla slyšet?"

Lýdie přátelsky pokynula Xantipě, která na ni nevraživě zírala. "Na nákupech, děvčata?"

"Vyhlásila jsi mi válku!"

"Ano? Milánku, podals by mi osušku," Lýdie se usmála na svého pohledného mladíka, celá bez sebe štěstím, že má záminku se dostat z jeho péče. "Mám tady nečekanou společnost."

Masér chtěl něco namítnout, ale Benjamín Julius, který výjev se zájmem sledoval, mu pokynul, aby neodporoval.

"Slečno Krajcarová, máte na sobě poslední zbytky barvy," trval mladík na svém - a byť ji osušku podal, pokračoval v odíraní jejích stehen, takže nezaujatý pozorovatel by nabyl dojmu, že je Kristem, který umývá nohy chudým a nemocným.

"Co jsem ti kdy udělala?" vyhrkla Darina. "Válku! Když mi to Koucký oznámil, nemohla jsem tomu uvěřit. Proč já?"

"Měla jsem řadu dobrých důvodů,"  řekla Lýdie a ukázala na Xantipu. "Ona ti je snad vysvětlila, ne? Ta se v korporátních pravidlech vyzná."

Lýdie pobaveně zaznamenala, že mladý Juraj, pověřený Závišem rolí osobního strážce a velice ochotný se jí zhostit se ctí, po slově válka zbystřil a měří si Xantipu, jako by jí hodlal skočit na záda.

"Nebuď tak dramatická," řekla proto rychle, aby ho uklidnila. "Snad víš, že ti nehodlám ublížit. Prostě tě vyřadím z dědického řízení."

*Pokud se z něho nevyřadíš sama,* dodala v duchu. *Je to vůbec náhoda, že mne Záviš poslal sem? Veřejná konfrontace? Jak lépe by **Šik&Šik** rozeznal, která z nás je perspektivnější?*

Nedělala si iluze, že věci zašly příliš daleko, aby mohly obě sestry se považovat za zdejší zákaznice.

 


 