# nic

Než je Julius zavedl do šatny, zeptal se Juraje, zda si přeje oddělenou místnost. Juraj, věrný slibu, který dal Závišovi, odmítl, na což vedoucí butiku pokrčil rameny a se slovy "Pokud dámy nic nenamítají, pak prosím!" odešel.

*Proč by dámy měly kruci něco namítat?* uvažoval zmatený Juraj. Čím dál víc si připadal jako bezvýznamná přítěž. Jistě, překonali vstupní pohovor, ale Juraj nebyl tak zabedněný, aby si nevšiml, že Ben Julius ho úspěšně ignoroval. *Jako bych byl vzduch! Jako bych neexistoval!*

Trpce uvažoval, že na společenském žebříčku, alespoň podle pravidel **Šik&Šik** se nachází na samotném dně. Lýdie měla korporátní rodinu, Gabriela studijní stipendia, jeho sestra neotřesitelnou sebedůvěru, zatímco on se vezl na chvostu slávy svého otce-celebrity.

*Na tom nezáleží,* napomínal se. *Sestra měla pravdu. Jsem voják, mám úkol. Záviš mi důvěřuje.*

Záviš Velehradský byl jediným člověkem (pokud nepočítal husičky, jako byly Amálie a Sabina, které potkal před budovou **Herního Centra**), který kdy o něm mluvil pochvalně. *Jindy jsem bratrem své sestry. Nic víc, nic míň.* Ale Záviš Velehradský o něj stál, víc než stál o Světlanu. Všichni ostatní možná už výjev z e-taxíku zapomněli, ale on si ho přehrával stále dokola. 

*Protože se mi zamlouvá. Rád bych ho měl v týmu,* řekl tehdy Záviš.

Juraj věděl, že kdyby si promluvil s Gabrielou nebo sestrou, obě by mu vysvětlily, že Záviš jako obratný manipulátor podnikl vše, aby ho přetáhl na svou stranu. Ale také věděl, že ty dvě stojí o stejný druh uznání.

Nyní se jeho odhodlání ocitlo před obtížnou zkouškou. Sotva vešli do šatny - což byla místnost s dřevěnými lavicemi potaženými pravou kůží a s luxusními ručně vyřezávanými skříňkami, na které měl strach byť jen sáhnout - Lýdie se postavila k jedné ze skříněk a začala se vysvlékat. Světlana ji následovala, zatímco Gabriela a Juraj na ně zírali.

"Co to děláte?"

"Neslyšels svalnatého Bena, Žalude? Máme si odložit."

"Co prosím?"

"Chtějí nás nahaté," ušklíbla se Světlana. "Proč by ti jinak nabízeli oddělenou šatnu? Vlezls sem sám, tak si nestěžuj. A odlož dřevěný meč, hrdino. Od teď nás můžeš bránit leda zduřelým camprlíkem."

Za jiných okolností by to odmítl jako nejapný vtip, ale Lýdie a Světlana už byly ve spodním prádle a nezdálo se, že by hodlaly končit.

"Mám se otočit?" zeptal se nejistě.

"Máš se vysvléct," napomenula ho Lýdie a otočila se ke strnulé Gabriele, aby jí ta pomohla s podprsenkou. "Tvoje sestra má pravdu. Dívej, jak uznáš za vhodné, ale svlékni se. Sledují nás a hodnotí. Stud je primitivní přežitek."

*Krucinál! Tady jsou kamery? Naše zkouška ještě neskončila?*

Když Juraj pochopil, mužně rozepnul první tři knoflíky košile, aby dal najevo, že se nestydí. *Primitivní přežitek, jistě!* I když tady nenašeptával pubertální Žalud, přesto se ocitl v rozpacích.

Ne kvůli sestře nebo Lýdii, i když ta druhá ho svou chladnokrevností vyváděla z míry, ale kvůli Gabriele, která vypadala upřímně zaskočená.

"Co se děje?" optal se.

*Dobrá otázka,* napomenul se pak. *Co by se dělo, že?*

"Já..." Gabriela zaváhala. "Já nejsem připravená."

*Připravená na co?*

Žili spolu rok pod společnou střechou, ale skutečně intimních kontaktů mezi nimi moc nebylo. Dům Trojáků byl dostatečně prostorný, aby Gabriela měla soukromí. *Dnes to bude poprvé, kdy ji uvidím nahou!*

"Nebudu se dívat," ujistil ji a otočil se.

"Ale kamery budou," zašeptala Gabriela a velmi neochotně se sklonila ke svým střevícům. "Budoucí stříbrný musí být lhostejný. Jako Lýdie!"

*Budoucí stříbrný?*

Pokud se týkalo budoucnosti, Juraj neměl nikdy jasnou představu. Kromě romantické představy, že se stane bijcem v kleci (a i jemu to přišlo směšné), neměl žádné plány. *Mám vůbec na to, abych byl stříbronos?*

"Pospěš, Žalude," zakřičela na něj Světlana a obratně se zbavila poslední překážky na své cestě k dokonalému nudismu, "nebo si fakt budu myslet, že Kipling měl pravdu."

"Kipling?" Lýdie už pečlivě skládala své svršky do skříňky. Juraj si všiml, že má s jeho sestrou podobný typ postavy. Obě dvě byly vysoké, štíhlé a nepříliš vyvinuté, ideál moderní krásy v kostce - androgynní a neurčitý, nepřehnaný v žádném rozměru.

Na rozdíl od Světlany, která málokdy cvičila a pleť měla mléčně bílou, Lýdii vystupovaly pod kůží dlouhé svaly s typickým narůžovělým nádechem.

"Kipling napsal, že každý mladý jinoch má víc zábran než jakákoliv holka. Pospěš, jinochu ušlechtilé rasy!"

"Líbí se mi jeho tělo," poznamenala Lýdie a klidně si ho prohlížela. Její zelené oči měly obvyklý chladný výraz a co hůř - nezdálo se, že by hodlala přestat ho sledovat, nehybná jako robot. *Když stříbrní přestanou předstírat, jsou docela strašidelní,* uvědomil si. *Výzva přijata!*

Záviš nebyl jediný, kdo uměl manipulovat s lidmi. Juraj chápal, že kdyby mu Lýdie poskytla pohodlí zdvořilého nezájmu, zůstal byl rozptýlený - nyní se snažil dokázat sobě i jí, že mu na ní a zvědavých kamerách nezáleží. *Pro tentokrát drž zobák, sestro moje,* pomyslel si, když se napřímil, nahý jako Adam.

"Když jsi byl mladší, přišels mi roztomilejší," neudržela se Světlana. "Spokojená?" otočila se pak k Lýdii, zřetelně nespokojená, že si stříbrná jejího bratra přivlastňuje pohledem. "Neměl by ti vyhovovat. Tenhle nemá jizvy."

"Žárlivost je také primitivní přežitek," poznamenala Lýdie.

"Já na Žaluda nežárlím," čertila se Světlana.

"*Je peux seulement le regarder, mais je ne peux pas le toucher,*" zamumlala Lýdie v narážce na svůj problém. "Mohu se dívat, nemohu se dotýkat."

"*Pauvre petite vieille,*" zasyčela Světlana. "*Ces monstres disloqués furent jadis des femmes!*"

*Ty zkřivené příšery byly kdysi ženami? To už zachází daleko! Lýdie se ale mýlí. Ze sestry nemluví žárlivost, ale uražený vlastník,* pomyslel si Juraj trpce. *Má prostě dojem, že jí patřím.*

"Omluv se," napomenul ji. "Nebudeš tady recitovat *Květy zla* a doufat, že ti to projde!"

"Ó! A já věřila, že se ti vzdělání dokonale vyhnulo," vyprskla Světlana, modré oči potemnělé záští.

"Celá matka," poznamenal. "Už jen zbývá, abys začala házet boty."

"Já! Nejsem! Jako! Ona!"

