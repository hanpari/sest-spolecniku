# 

"Je tady doktor?"

Jeden z maskovaných Hráčů se zoufale obrátil na přihlížející týmy. "Ona je v bezvědomí!" dodal, aby vzbudil soucit.

Medard nedokázal posoudit proč, ale přišlo mu, že na podobné scény jsou korporátní Hráči zvyklý a příliš je nedojímají.

"Pokud jste ji dostali včas ven, bude v pořádku," řekl lhostejně vedoucí stříbronos **První-Spořitelní**. "Odtáhněte ji ven a tam zavolejte sanitku. Měl bys znát zdejší pravidla, hochu."

"Ptal jsem se na doktora, ne na domácího rádce," odsekl *hoch*, který vlivem svého zážitku ztratil povinnou úctu k občanům vyšší kategorie.

"Safra!" Medard vykročil jako první a s ním i oba plasťáci týmu **Krása-Styl**. V té chvíli pocítil něco jako stavovskou hrdost. "My nenecháváme druhé na holičkách," zabručel. 

Někdo mu položil ruku na rameno.

"Počkejte, vy tři bohabojní," řekl Záviš a ukázal na Světlanu. "Tady to děcko se vám bude hodit. Je skoro-vystudovaná šarlatánka. Nechejte ji, ať se postará ona. Myslete na své rodiny."

A jakoby mimochodem vysvětlil Lýdie: "Důvod, proč v občanech čtvrté kategorie pěstují vědomí sounáležitosti tě překvapí. Chtějí, aby neopouštěli své blízké. O to větší má VIUR šanci se rozšířit. Docela chytré, ne?"

*Být obětavý znamená být hloupý!* Tolik se děti učily už na základní škole. Uvědomělí plasťáci, ve věčné opozici proti společnosti, si zakládali na obrácení všech pouček. Hltali seriály, ve kterých se stávali hrdiny a někdy se těmi hrdiny stávali i ve skutečnosti. Závišovo cynické znevážení základní filosofie plasťáků všechny tři urazilo, ale i zarazilo.

"Má recht. Heleďte, slečinko," ozval se jeden, "je mi to trapný, ale asi budeme přikukovat."

Světlana se široce usmála. "V naprostém pořádku. Nevadí mi, když se chlapi koukají."

"Ona si nedělá legraci, exhibicionistka jedna," zahučel Juraj. "Hele, nádhero, máš tam pacientku. Sestra si poradí," dodal, aby je uklidnil. "Občas pracovala v záchytném centru... Ale přestala dřív, než jsme se nastěhovali k vám," dodal Juraj rychle, když si všiml, že Medard zděšeně vydechl a ustoupil stranou.

*Neměl bych panikařit. Už je dávno po inkubační době.* 

Záchytné centrum bylo předpeklím. Oddělená karanténa, kde se odváželi pacienti s podezřením na VIUR. Říkalo se, že i ti, kteří měli šanci přežít, se zde rychle nakazili a umírali. Kdo se sem dostal, aniž by měl očkování, ten už se k rodině nikdy nevrátil.

Medardova chorobná obrazotvornost vykreslovala Světlanu jako jezdce konce světa,přenašeče moru. Představoval si ji, jak se dotýká chroptících plasťáků a sbírá z jejich kůže vražedné virové kmeny a pak stejnýma rukama míchá dietu pro celou jejich rodinu. *Když jsem je přivedl k nám, ohrozil jsem nás,* pomyslel si provinile.

Samozřejmě, Laura, Lukáš i Matyáš měli nárok na očkování. Jenomže ani očkování neposkytovalo spolehlivou ochranu. Někdy vypuštěné virové kmeny nepředvídatelně zmutovaly a udeřily nalevo napravo. Plasťáci se svým nezdravým životním stylem zůstávaly první na ráně.

"Žádné strachy, barone," ozvala se Světlana. "Kdybych byla infekční, už bys byl mrtvý. Chovám se velice zodpovědně, když jde o tvoji rodinu. Omezila jsem i návštěvy nemocnice."

"Já vím," zamumlal, zahanbený, že v něm čte jako v otevřené knize. Přítomnost sourozenců Trojákových Mechovým prospívala. Lukáš se častěji umýval a Matyáš občas sešel pozdravit rodiče, když je našel ve Světlanině přítomnosti. Laura předčítala 