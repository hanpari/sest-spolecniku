#

"Odmítnout? Nedomlouvali jsme se jinak?" zašeptala Gabriela zuřivě Závišovi do ucha. "Myslela jsem, že přijmeme."

Záviš sebou trhl. Nečekané důvěrnosti nesnášel o nic lépe než Lýdie. "Buď tiše!"

"Odmítnout? Proč?" zeptal se Drbohlav neutrálním tónem. "Věřím, že jsem nabídl zajímavé peníze."

"Nabídl?"

Drbohlav se nenechal chytit do pasti. Na otázku odpovědět otázkou byla základní technika, jak přehodit míček na opačnou stranu kurtu.

"Kdo jiný by vám dal tolik?" zeptal se.

"Bavíme se o pouhém půl miliónu," opravila ho Lýdie. "To jsou drobné. Vysoký risk si žádá vysoké ceny."

"Chcete víc?" zeptal se Drbohlav přímo. I hluchý  by poznal, že je ochotný vyjednávat.

"Nerozumíme si. My chceme vědět, proč máte dojem, že vám sedmé patro dokážeme zajistit. V zásadě nám nemůžete nabídnout dost peněz, abychom riskovali své životy. Drahý," obrátila se na Záviše medovým hlasem, "jak se jmenoval tým, který právě vyšel?"

"*Noční jezdci*, tuším."

"Ano, tihle. Škoda, že jste tu nemohl být s námi. Překonali zdejší rekord, šesté patro na osmdesát procent. Vzrušující podívaná."

Ve skutečnosti na příchodu a odchodu *Nočních jezdců* nebylo tolik vzrušujícího. Lýdie ovšem událost podala jako mezinárodní senzaci.

"Čili?"

"Nejlepší zdejší tým nedosáhl na sedmé patro," zdůraznila Lýdie. "Přitom, co se dívám, váš tým se *Nočním jezdcům* nemůže rovnat. Chcete je poslat na smrt? A nás s nimi?"

"Podceňujete se," řekl Drbohlav, "vy máte šanci překonat i *Noční jezdce*."

"To je absurdní! Jsme v pátém patře poprvé. Nemáte jediný důvod nás považovat za šampióny - leda snad na soutěži krásy, když máte takový zájem o slečnu Trojákovou."

Lýdie se ušklíbla na Světlanu a ta na ni vyplázla jazyk.

"Podceňujete se," zopakoval Drbohlav. "Oba dva víme, že vy máte jiné složení týmu, než máme my nebo kdokoliv další. Existují jisté skutečnosti, které k **Šesti společníkům** přitahují pozornost."

"Ano? Jaké?"

"Tajné skutečnosti," zdůraznil Drbohlav, aby dal najevo, že víc nepoví.

Lýdie se zdráhavě ohlédla na Záviše. Ten jen zavrtěl hlavou. Nemělo smysl vyzvídat. Jak jednou korporace označila něco za tajné, jen naprostý zrádce, hlupák nebo sebevrah by se prořekl. 

*Nebo také chlap zaslepený chtíčem.*

"Jak moc máš ráda starší pány?" zašeptal směrem ke Světlaně - tak, aby ho neslyšel Juraj.

Zlatovláska nepotřebovala další nápovědu.

"Chceš, abych se obětovala a vytáhla z něj všechna tajemství?" zašeptala nazpátek. "Zvýšíš mi plat? Mám povolení rozvracet rodiny?"

Záviš protočil panenky. *Tahle holka si s lidmi hraje jako s panenkami.*

"Chci jen, abys přijala jeho pozvání do **Měsíčních kamenů**," odpověděl. "Dostaneš zvláštní fond na reprezentaci."

"Jsem celá tvá," ujistila ho.

"A také dostaneš školení," dodal.

"Další otravné školení? Lekce na téma, jak cynicky zneužít něčí důvěru?"

"Ty!"

Naštěstí jejich krátkou výměnu přerušila Lýdie.

"Nevím sice, kde berete důvěru v naše schopnosti, ale sedmé patro je krajně nepravděpodobné. Kolik nabízíte za šesté."

"Dvěstě tisíc."

"Sbohem."

Než Lýdie stačila ukončit rozhovor, Drbohlav rychle pokračoval: "Plus dvacet tisíc bonus za každých načatých deset procent. Padesát tisíc bonus za každých načatých deset procent v sedmém patře. O osmém patře se bavit nemusíme, ale pro případ, že..."

"Stačí," přerušila ho Lýdie.

Tentokrát Záviš souhlasně přikyvoval.

"Vyrazila bych z něho víc," zašeptala.

"Jsou to jen peníze, má drahá. Nebudeme ho brát na hůl, nebo jim ta spolupráce zhořkne. Případné zákazníky si musíme hýčkat."

 

