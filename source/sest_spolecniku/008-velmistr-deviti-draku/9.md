
Když malá víla psala vyděračský dopis, tvrdila, že Záviš své jizvy získal ve službě národu. To byla pravda jen s notnou dávkou představivosti.

Většinu jizev vyřezala Závišovi ředitelka sirotčince. Přesto měl několik nevzhledných popálenin z dob, kdy se upsal armádě. V žádném případě nešlo ale o službu vlasti, ale ani o poslední útočiště, kterým se plasťáci hodlali dostat ze spárů VIUR. Sledoval prostě plán té ženské.

*Armáda je kasta sama o sobě,* vysvětlovala mu trpělivě - a aby si její slova lépe vyryl do paměti, skalpelem mu vyřezávala nový vzor do půlky zad. *Pokud se s nimi chceš domluvit, musíš znát jejich jazyk a zvyky.*

Tak se stalo, že se Záviš stal členem zvláštní jednotky a strávil několik roků lovením operátorů dronů v městských zástavbách. Bojoval s povstalci, cizími žoldáky, mafiány a někdy i se malými armádami zlatých občanů.

*Je to jako jízda na kole,* utěšoval se, když ho bombardovaly kameny velikosti lidské hlavy. *Tohle se nezapomíná. Může mne těšit, že nemají infrakamery.*

Jeho skupina se rozrostla na několik desítek věrných. Nyní se ocitla na útěku před hejnem dravých ptáků, dvořany přerostlého orla.

Pokud se Záviš domníval, že se stačí ukrýt v lese, podcenil zdejší podmínky.

***

Jejich útěk před dravci skončil, když dosáhli skal, ve kterých Záviš zabil velkého varanního mutanta a zachránil Velitele, Němého a Jolanu.

Skalní převis je chránil před bombardováním kameny, takže zbytek megamamutova dvořanstva vyčerpaně  odpočíval. 

Kulíšci se ujali hlídkování spolu s divokými kočkami. Jaký přesně byl vztah mezi druhy, Záviš netušil, jen pochopil, že se nemají rády.

Totéž platilo pro varany a psovce, dvě konkurenční skupiny. Levá jako rozený generál dohlédla na to, aby Chuligán dostal na starost psovce, zatímco Pravá udržovala pořádek mezi varany, kterým dominovala robustním tělem a mimořádnou silou.

Ale i tak, sotva jim otrnulo, monstra na sebe nepřátelsky syčela a štěkala.

Záviš ležel na šíroké římse a pozoroval hemžení pod sebou.

*Už chápu, proč chudák megamamut ztrácel nervy,* pomyslel si. *Tolik povyku! Zabte mne někdo!*

K jeho rostoucímu podráždění přispívala snaha některých s ním komunikovat. Zejména kulíšci se neustále vraceli z lesa a houkavě mu sdělovali novinky, kterým nerozuměl.

Nejvíce se snažil zavděčit načepýřený dvořan, tentýž, který marně bránil Chuligánovi v loupežném přepadení.

"Co se děje, můj malý Úřado?" zeptal se ho Záviš s benevolencí orientálního despoty a stejnou trpělivostí.

HŮ! HŮ! HŮ!

"Něco přichází?" zeptal se Záviš. Ne proto, že by rozuměl, ale aby dal najevo inteligentní zájem. "Dravci? Ptáci?"

HŮ! HŮ!

"Ne? Lidé?"

HŮ! HŮ!

"Tak co?"

HŮ! HŮ! HŮ!

Záviš se s povzdechem postavil na nohy. "Veď mne! Běda ti, pokud to nebude důležité."

HŮ!

"Já vím, že ty mi rozumíš."

S dostatečným množstvím lidských paměťových krystalů se monstra naučila lidské řeči. Dokud ale neměla přizpůsobené orgány jako Chuligán, neuměla se vyjádřit. 

*Třeba mne vede do pasti,* napadlo ho. *Třeba se chce pomstít za bývalého pána.*

Zdálo se ale, že kulíšci zastávají velmi pragmatický přístup a za bývalým lesapánem netruchlí. Možná podle hesla, že vlády přicházejí a odcházejí, zatímco úředníci zůstávají.

Než ale mohl popustit uzdu své dobře pěstované paranoie, ucítil známý pocit úzkosti.

*Otevírá se portál? Že by si gubernátorka přicházela pro platbu?*

V každém případě rozpálil vnitřní plamen a stal se neviditelným. Pokud někdo tak vysoce postavený jako gubernátorka v bílém chtěl megamamutův rudý kámen, pak se mohly objevit i jiné strany, o nic méně mocné, ale možná méně přátelské.

*Ovšem, tahle to být také nemusela!*

Když z portálu vystoupila žena s maskou v bohatě zdobených šatech, která špulila neodolatelné rtíky, Záviš měl sto chutí zmizet.

*Navíc přišla sama,* uvědomil si. *Bůhví čeho je schopná, když nad sebou nebude mít dohled. Je tu snad na vlastní pěst?*

Záviš by uměl pochopit, kdyby se gubernátorka neobtěžovala osobně, ale přišlo mu podezřelé, že poslala svou revizorku, která se netajila nechutí ke všemu, co Záviš ve Hře představoval.

Sotva vystoupila z portálu, žena zůstala stát se založenýma rukama, na dokonalých rtech malý výsměšný úsměv.

"Kam se podělo vaše vychování, pane Velehradský?" poznamenala - a ani se nenamáhala křičet. Jako by tušila, že Záviš je nablízku. "Nebojte se, já nekoušu - na rozdíl od vás," dodala jízlivě. "Nebo vás už vaše zvíře ovládlo natolik, že zvládnete jen syčet a kňučet?"

"Právě naopak, moje malé kotě. Prostě mne ohromila tvá krása. Tu by Ještěr neuměl ocenit. Leda snad na grilu," dodal přemýšlivě.

Když zrušil své maskování, všiml si, že ženu jeho objevení nepřekvapilo. 

"Rada *gratis*, hlupáku nezpůsobilý," poznamenala maskovaná revizorka. "Tvůj oblek možná ohromí prosťáčky, jako jsou zdejší zálesáci. Ale skuteční odborníci ho dokážou rozeznat - zejména, když neumíš řádně užívat své *organické rozhranní...* Ach pardon, ty mu říkáš *vnitřní plamen*."

"Rád se nechám poučit," ujistil ji s ušklíbnutím. "My prosťáčci jsme vděční za každou lekci."

"Výborně. Dej mi ruku."

Záviš vypadl ze své nonšalantní role.

"Cože?" zeptal se nevěřícně.

"Nabízím ti ponaučení," vysvětlila. "Tu ruku, prosím."

"Ponaučení, koťátko, že nemám věřit krásným ženám, nepotřebuji," ujistil ji Záviš. "Tam, odkud pocházím, mi není dvacet."

"Máš snad strach? Ty? Nectný Ještěr? Zabiják titánů?"

"Když jsme se potkali naposledy, chtěla jsi mne nechat monstrům na pospas," připomněl jí. "Takové věci nevzbuzují důvěru mezi přáteli."

"Když jsme se potkali naposledy," řekla maskovaná revizorka sladce, "ukradl jsi mi jistou mapu. Třeba bys mi ji chtěl vrátit zpátky."

*Trvá na vrácení mapy jako na projevu důvěry?* zauvažoval. *Chová se méně nepřátelsky než minule. Možná ji křivdím, ale nepřijde mi jako lstivý typ.*

Ve skutečnosti považoval maskovanou revizorku za jednoduché stvoření. *Co na srdci, to na jazyku. Musí si uvědomovat, jak mne její proměna mate.* 

"Nechtěl, ale vrátím," odpověděl a vytáhl pergamen s mapou. "Prosím, kotě."

*Ani tak důvěrné oslovení jí nevadí,* uvažoval zmateně. *Minule sebou trhla pokaždé, když jsem s ní laškoval. Teď se chová jako dospělá. Má snad dvojče?*

"Ta mapa," poznamenala, když pergamen spokojeně vracela do kapsáře, "má pro mne hlavně *citovou hodnotu*. Patřila *bratrovi*."

*Citová hodnota? Bratr? Takhle mluví někdo, kdo chce navázat důvěrný vztah. Dokonce v osobní rovině.*

*Mám riskovat? Chce mne oklamat?*

Proti své vůli, Záviš natáhl ruku. Uvědomoval si přitom, že na stejný trik naletěl Chuligán. *Ve světě otrávených jehel a omračujících výbojů bych si měl dávat větší pozor.* 



