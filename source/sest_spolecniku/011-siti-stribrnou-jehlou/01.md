# 

"Třesu se hrůzou," řekla pohrdavě Věra Šouravá a zaměřila své chytré brýle na dva avatary. Když zjistila, komu patří, zachechtala se. "Nejste vy dva trochu infantilní na hrdé stříbronosy? Můj ty bože, dva skřítci!"

Malá víla si odplivla hutnou slinu se zeleným nádechem. Pak ji, bez ohledu na žaludky svědků svého představení, pečlivě rozmazala lesklou polobotkou.

"Tvoje poslední slova?" optala se a předala doutník Stínošlápkovi, který ho převzal s krajním odporem.

"Co s tím, paní?"

"Říkej mi šéfe, teď jsme gangsteři," napomenula ho malá víla. "Klidně si bafni. Já musím vyřídit jeden malej kšeftík. Takže ty ses vodvážila prodávat moji kápovou, jo?" obrátila se na kadeřnici. "No proč ne? Dostala bys za ni majlant. Jenže, drahoušku, tvoje pohřební kapela už hraje táhlej smutnej pochod. Pomodli se, pokud máš ke komu."

Malá víla dramaticky trhla uzávěrem a skutečně, odněkud se ozvala vážná hudba, až se skoro zdálo, že žestě a bubny jsou za rohem.

TAM, TAM, TADÁ!
TAM, TAM, TADÁ!

"Člověk hned pozná, že jste z komediantské rodiny," poznamenal Věra Šouravá. "Slečno Trojáková, vyhrála jste. Ještě chvilku a umřu smíchy."

"Já bych se tolik nesmála," odpověděla Světlana a postěžovala si. "Kdybych tušila, že budu potřebovat doutník, také bych si nějaký pořídila. Hej, Žalude, nedostals od Vrány alespoň cigaretu?"

"Táhni k čertu, nádhero!"

"Dobře řečeno. Slyšela jste, madame? Máte táhnout k čertu. Malá a nebezpečná, udělej s ní krátký proces."

"Říkej mi Zubatá Štiko," ohradila se malá víla.

"Promiň, Zubatá. A teď pal!"

"Jasná páka, kápová. A ty zhebni!"

Přihlížející Lýdie ucítila, že jí uši přikryly Závišovy dlaně. Vzápětí se vestibulem rozlehl rachot tisíce kulometů. Hráči, kteří divadlo se pozorovali, se chytili za hlavu a zjistili, že jsou od hlavy k patě pokrytí virtuální krví. Ta se rychle ztrácela, ale i tak se několik slabších povah schovalo za ozdobné sochy.

Příval kulek ze samopalu se zaryl do chytrých brýlí a jejich majitelka zaječela: "Moje oči! Přišla jsem o oči! Volejte policii, krucinál! Zmrzačili mne!"

Malá víla odfoukla kouř stoupající z hlavně a převzala doutník od Stínošlápka: "Mizíme, Černej Funebráku, náš zákazník volá chlupatý."

Než se ale vytratila, zvětšila se na padesát centimetrů, uklonila se publiku a zavolala: "Vážení, děkuji za pozornost a zase příště. Přicházím sem pravidelně. Nejste spokojení se svým avatarem? Stojí vás peníze a služby žádné? Nabízím profesionální trénink, který z připitomělé hračky udělá skutečného pomocníčka. Ceny jsou dostupné a péče nadstandardní."

"Konečně je malá a profesionální v tahu," zabručel Záviš, když malá víla odjela černou rachotinou do hlubin brčálové tůně. "Jinak bych tu ostudu nepřežil. Co se děje, kamaráde?"

Medard rozpačitě ukázal na Věrou Šouravou, která se s hrubým klením sbírala na nohy. "Neublížila jí, že ne? Mafiánka nebo ne, nezůstane slepá?"

"Ani náhodou, jen trocha ostrého světla do sítnice," uklidnila ho Světlana, která se vracela se Stínošlápkem v dlani a lechtala ho - nebo se o to pokoušela - na břiše jako štěně. Prst jí ale procházel skrz avatarovo tělo. "Je tak roztomilý. Můžu si ho nechat?" zeptala se.

"Jsem vražedný nindža," zasupěl uražený Stínošlápek. "Přicházím a pozoruji, jak se mi zlíbí. Jsem tichá hrůza.  Možná ve spánku, možná v koupelně... Nevíte o mně, ale jsem tam."

Světlana našpulila rty, aby mu dala pusu.

"I ty, maličký šmíráčku," zašeptala smyslně. "Ukážu ti všechny své dívčí poklady. Dnes večer?"

"Tak jsem to nemyslel," zasyčel Stínošlápek. 

Než si hodil bouchací kuličky, aby se vytratil v dýmu střelného prachu, uklonil se významně Lýdii. "Na světě jsou jediné poklady, za které je muž jako já ochotný umírat. Má paní, odcházím. Snad zůstávám ve vašem srdci."

"Malá a zbytečná ho dokonale zkazila," poznamenal Záviš. "Na co si hraje? Na Casanovu?"

"Zdejší prostředí jim prospívá," všimla si Gabriela.

"Možná až moc."

Stejně jako on, i Lýdie si všimla, že Věra Šouravá, sotva se uklidnila, jim věnovala přátelský úsměv a naznačila cosi ústy.

*Děkuji?*

"Není zač," zavolal Záviš. "Kdybyste měla trochu slušnosti, tak nám za lekci zaplatíte."

"Někdy příště, pane Velehradský. A někde v soukromí, prosím. Pan Mechový má moji adresu."

"Zač je nám vděčná?" zeptala se Lýdie. "Znemožnili jsme ji."

"Má dojem, že jsme jí nechtěně poradili."

"V čempak?"

"Vsadím se, že první věc, kterou zítra udělá je, že si koupí chytrou čelenku. Můžu mít také jednu?" zeptala se dychtivě Gabriela.

"Zatím ne, mladá dámo," usadil ji Záviš. "Zabezpečení každého avatara přijde na několik set tisíc. Pokud tedy nechceš skončit jako já s přítulným virem, který z tebe udělá blábolící trosku. Jen ať si paní Šouravá koupí chytrou čelenku, všichni si je kupte, milánci," dodal a zlomyslně se rozhlédl po Hráčích, kteří zřejmě dumali nad stejnou investicí. "Jen si nestěžujte, když zjistíte, že Šest společníků má před vámi náskok."

"Ty jsi je navedl schválně?"

Lýdie začínala chápat, proč Záviš malé víle dovolil její nápadnou estrádu. Malá víla vznikla z jeho chorobně podezřívavé mysli, byla produkt potížistova mozku a jako taková sotva srovnatelná s běžnými avatary. Vyvíjela se ohromujícím tempem a náklady na její a Stínošlápkovy výpočetní kapacity se blížily sto tisíci korun měsíčně. Lýdie nepochybovala, že pomocníčci ostatních Hráčů budou před malou vílou jen jehňaty přivedenými na porážku.  