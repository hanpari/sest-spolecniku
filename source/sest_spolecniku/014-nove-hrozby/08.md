# Bolí vás zuby?

Bylo ráno a Světlana se probudila do svého úžasného nového bytu. *Stát se ctihodnou sestrou má svoje výhody,* pomyslela si spokojeně, když se rozhlédla kolem. Usnula ve stísněném pokoji u Mechových, na rozvrzané posteli, kterou podědila po Lukášovi a která v ní vyvolávala pobavení i odpor, když si představovala, že okupuje posvátný palác Lukášovy samohany.

Ve Hře ale bylo všechno jinak. Sotva ji vysvětili, což byl dlouhý a nudný rituál, který povzneseně prospala v koutku Kopretina podvědomí, stala se podstatnou figurou chrámu.

*Zatímco Šupák chrápe v lese s monstry,* smála se pro sebe, *a můj drahý bratříček úpí v kasárenské cimře, já mám všechno pohodlí světa.*

Ukázalo se, že řád sladké paní Lady nevyznává ideály asketismu. Pravda, když ji bratr Benedikt vedl do jejího bytu, vyjádřil obavy, které, jak pochopila, pramenily z Kopretininých her na skromnou a oddanou.

Když ho Světlana vznešeně ubezpečila, že mít pro sebe čtyřpokojový apartmán, včetně ložnice, kanceláře, pokoje pro návštěvy a soukromé ordinace, jí zcela vyhovuje, bratr Benedikt se zatvářil, jako by ho praštila po hlavě palicí.

"Někdo by mohl namítat," pronesl významně a Světlana měla podezření, že *někým* myslí sám sebe, "že pro novou ctihodnou sestru se nehodí, aby zde žila."

"Nesmysl," ujistila ho. *Čekal snad někdo, že odmítnu? Vypnu se na špičky, bouchnu se do hrudi a povím: Nejsem hodna!*

"Ve skutečnosti doufám, že se brzy přestěhuji do většího prostoru," řekla. "Má múza potřebuje dýchat."

"To byste se musela vyměnit leda s velmistrem," odsekl bratr Benedikt, pak schoval dlaně do rukávu světlého roucha a uklonil se. "Doprovodil jsem vás, jak jste chtěla, ctěná slečno. Smím odejít?"

Zatímco Světlana se stala ctihodnou sestrou, služebně starší Benedikt zůstal přeskočený v pořadí, což ho rozhodně nepotěšilo a jeho pohledný, i když poněkud unylý obličej, získával v její přítomnosti zatrpklý výraz.

"Ještě jsme neprohlédli ložnici," zarazila ho. "Bratře Benedikte, co když nebude všechno v pořádku? Ložnici rozhodně musíme vyzkoušet," dodala a věnovala mu hřejivý úsměv madony.

Zkušeně potlačila protesty, které nešťastná Kopretina vznesla z hlubin podvědomí a vedla neochotného Benedikta do nejsoukromější části, kde otráveně obdivovala řemeslně dokonale zpracovanou postel s nebesy. Malby po stěnách i na nebesích představovaly náboženské výjevy, kde služebníci chrámu léčili nemocné pod debilizujícím světlem své bohyně.

"Panenko skákavá," řekla. "Po kom jsem tuhle nádheru zdědila? Může mi chrám zařídit přestavbu?"

"Nevidím nic špatného," zamumlal Benedikt, celou svou postavou vyjadřoval nesouhlas.

*Opravdu nechápu, proč ho Kopretina nesnáší, jeden za osmnáct a druhá bez dvou za dvacet,* pomyslela si a nějak ztratila chuť uvědomělého bratra svádět. *Toporní jako prkna a nudní až na půdu.*

"Devótní neznamená schopná a *vice versa*," podotkla přísně. "Možná ten důvod, proč tebe nepovýšili, bratře, je prostá skutečnost, že velmistr nechtěl stvořit další ctihodnou sestru Agátu. Rozjímej nad svými nedostatky a buď sbohem!"

S těmi slovy vykopla Benedikta ven. *A tvá příležitost je v tahu, chlapče! Celui qui n’a pas de billet pour le paradis doit aller en enfer! Kdo nemá vstupenku do ráje, musí do pekla.*

"Já nejsem jako ctihodná sestra Agáta," zaprotestoval zoufale, než mu zabouchla před nosem. "Ve vší úctě..."

*Ve vší úctě ke komu?* pomyslela si. *K tobě? Nebo k té snaživé pipce?*

Její nenadálé povýšení způsobilo mnoho zlé krve. Jediný, kdo na Světlanu neshlížel, byla právě utlačovaná a oddaná sestra Agáta, která nedostatek léčitelských schopností vyvažovala náboženským zanícením a sebemrskačskou laskavostí. Ta samá sestra Agáta způsobila Jolanin pád za okolností, které nebylo obtížně si domyslet.

*Hádám, že naše ukřivděná pipka něco zmrvila a drahá Jolana napravila situaci. Jako novicka tak nejspíš překročila všechny povolené meze, obětována pro literu zákona.*

Světlana se ve skutečnosti v chrámu necítila pohodlně. Ani předtím by její Kopretina nevyhrála soutěž v popularitě a po nenadálém vysvěcení, které by za normálních okolností mělo čas několik let (nebo také nikdy), si Světlana připadala jako protekční spratek.

*Ovšem, spratek s výhodami!*

Zamilovaně se rozhlédla kolem, odhodlaná bojovat zuby nehty, aby si udržela své nově nabyté pohodlí.

*Měla bych poděkovat Lištičce. Po jakém dárku asi tak touží zabijácká komorná? Nůž? Struna od klavíru? Vlněná šála a teplé ponožky?*

Další dny se ujala svých povinností. Jako vysvěcená ctihodná sestra získala hodnost, která by v moderní nemocnici odpovídala postavení primáře. Celé její oddělení, včetně starších noviců a novicek, trpělo při pomyšlení, kdo jim bude vládnout.

"Není úžasné, jak málo důvěry vzbuzujeme?" řekla nahlas, když se chystala na pravidelnou ranní vizitu. "Dokážeme jim sílu naší dvojjediné existence, co povíš?"

V levé ruce zacukalo. Pokud se ty dvě na něčem shodly, pak léčení. Když používaly medicínskou berlu, blížily se hranicím přirozené synchronizace, kdy jedna doplňovala druhou. Jinak mezi nimi stála nepřekonatelná propast odlišných osobností.

PING! PONG!

Nástěnné hodiny, které připomínaly staré pendlovky s kukačkou, odcinkaly sedmou hodinu a na dveře se ozvalo nesmělé zaťukání.

"Ctihodná sestro z Mechového kopce," řekl slabý hlásek, "nastal čas. Přišli jsem vás vyzvednout."

Světlana se ještě prohlížela v zrcadle na chodbě před vstupními dveřmi. Pokud si člověk dal záležet, uslyšel, co si povídají lidé venku.

"Možná ještě spí," poznamenal kdosi. "Je mladá, ti spí dlouho. Navíc urozená."

"Stejně nemůžu uvěřit, že ji velmistr nechal vysvětit," přidal se kdosi. "Prý na něho udělalo dojem, jak se postarala o bývalou sestru Jolanu."

"Ty dvě jsou na stejno," řekl třetí hlas. "Nemají žádnou úctu k předpisům. Kdyby si kdokoliv z nás dovolil co ony!"

"Sestru Jolanu velmistr vyloučil," namítl kdosi. "A starší slečna z Mechového kopce uvízla v řádění místního lesapána. Bez ní by Jolana nepřežila. Kdo by jí mohl vyčítat, že zachránila jednu z nás?"

"O tom nemluvím. Všimli jste si, jak se obléká? Schválně si upravila roucho, aby ukazovala..."

"Abych ukazovala co?" Světlana rázně otevřela dveře, pobavená, že kritika na její hlavu nezahrnuje nic podstatného.

Venku stála čtveřice starších noviců, výkonná páteř zdejšího lůžkového oddělení. Každý z nich by v realitě platil za výborného lékaře. Všichni byli starší než Světlana, ale pokud věděla, chrám nikoho z nich nepovažoval za kandidáta na vysvěcení, zejména proto, že jejich vnitřní plamen byl příliš titěrný, aby dokázali plně využít možností medicínské berle.

Vedla je sestra, které přezdívali Myška pro její velká kulatá ouška, malý nos, hubený obličejíček a vystouplé hlodavčí zoubky.

"Abych ukazovala co?" zeptala se Světlana znovu.

"Ctihodná sestro," vysvětlila Myška, "*někdo* by mohl namítat, že tvé roucho není úplné."

To bylo vcelku obratné vyjádření skutečnosti, že Světlana ze svého úboru odstranila dlouhou sukni a plachetku přes hrudník. Kopretina měla dlouhé nohy, kulatý zadek a bujné poprsí, takže Světlana, které některé tvary v realitě bolestně chyběly, je nemínila zakrývat.

"Pokožka musí dýchat," prohlásila přísně. "Moje oddělení, moje pravidla. Mohla bych trvat, sestro Myško, aby ses se oblékala stejně jako já."

"Neodvážila bych se," pípla Myška pokorně.

"Ne? Škoda, postavu bys měla," utrousila Světlana a dodala: "Jak jste si všimli, nezavedla jsem žádné větší změny, nejspíš k vaší úlevě. Ale nebudu nikomu vyčítat, bude-li chtít mne napodobit."

"Je to vhodné?" zeptal se jeden z bratrů.

"Rozhodně ne! Šokující, pobuřující, vybočující ze všeho, nač jste zvyklí," zasmála se Světlana, "ale vhodné určitě ne. Když o tom tak přemýšlím, není ani vhodné, aby ostatní oddělení testovala mé schopnosti," dodala rozverně, "ale přesto si dávají se mnou tu práci. Kohopak nám poslala dneska?"

Jako truchliví a rozrušení ptáci, hejno sester a bratrů se ošilo, nejspíš nepříjemně překvapené, že Světlana veřejně komentuje, co se poslední dny dělo.

Pod záminkou, že si nevědí rady, ctihodní členové chrámu posílali na její oddělení pacienty s různými potížemi. I slepý by poznal, že velmistrově ujištění o schopnostech novopečené ctihodné sestry nevěří a hodlají ji buď vyzkoušet nebo rovnou zesměšnit.

"*Rien ne peut m’arrêter, car je suis fait pour surmonter les obstacles,*" vykřikla rozverně.

"Co se děje, ctihodná sestro?" zeptala se Myška uctivě. "Bolí vás zuby?"

"Proč?"

"Že šišláte."

*Žádný další Hráč!*

Světlana se pozorně rozhlédla, ale nezdálo se, že by kdokoliv rozuměl nebo poznal francouzštinu. Na rozdíl od Záviše, který dával přednost létání pod radarem, ona se nebála přilákat palbu.

"Nic mne nemůže zastavit," přeložila, "anžto jsem stvořená k překonávání překážek. Všichni si zapamatujte naše nové heslo. Pokud chcete, můžete si ho nechat vytetovat na zápěstí a vyvěsit na nástěnku."

"*Někdo* by namítl, že je trochu nafoukané," namítl jeden z noviců.

"Ten pan *Někdo* by mne zajímal. I bratr Benedikt o něm často mluví. Strašně nesnášenlivý chlapík, co povíš, bratře..."

Úmyslně zaváhala.

"Já jsem bratr..."

"Až si budu chtít zapamatovat tvé jméno, bratře Celestýne, zapamatuji si ho," přerušila ho sladce. "Nyní si užívej bytí ve stínu mé nemilosti. Chmurné podsvětí se pro tebe otevírá, za tříhlavým Kerberem se neotáčej a pokračuj rovně."

Bratr Celestýn, třicetiletý chlapík s tvářemi jako křeček a se strništěm vousů na bradě, nepochopil, co naznačuje.

"Ale vždyť si mé jméno pamatujete, ctihodná sestro."

"Vůbec ne," ujistila ho. "Mám hlavu děravou jako cedník. Rozhodně netuším, jak se jmenuješ, bratře Celestýne.  A nebudu vědět, dokud mi *někdo* nenapoví. Je tady *někdo*, kdo by mi chtěl napovědět?"

Rozhlédla se po tvářích a našla jen sklopené oči. Nikdo se nechtěl stát panem či paní *Někdo* a dobrovolně vlézt do nastražené pasti.

*Guberno manu clementi, sed firmissima,* pomyslela si spokojeně. *Vládnu rukou laskavou, leč nejpevnější. Krucinál, latina má alespoň říz!*

"Pojďme," zavelela.

Jak procházeli prosvětlenými chodbami, kde vitrážovými okny pronikalo denní světlo smíšené s božskou záři gigantické sochy, Světlana měla dojem, že je něco špatně.

Jiné dny by starší novicové, bez ohledu na svou důstojnost, šeptem komentovali svět kolem sebe. Nyní se ale vlekli jako hejno zasmušilých labutí, Myška dokonce několikrát vzdychla.

*Dnešní příjem bude nářez,* pomyslela si Světlana spokojeně, jediná sebevědomá v celé skupině. Ale i ona zkoprněla, když došli k lůžku, na kterém leželo bílou plachtou zakryté dlouhé hubené tělo.

Kdysi to snad býval muž, ale tolik jen hádala, protože místo obličeje mělo stvoření rozšklebenou masku bez měkkých tkáních; kde kdysi bývala brada a rty, zůstala jen zdeformované spodní čelist pokrytá hrbolatými nádorovitými útvary.

Maso ubožák dávno ztratil a jeho kůže se napínala nad něčím, co by mohla být vysušená egyptská mumie, nebýt namáhavého chrčení, které se ozývalo ze staženého hrdla.

"Který idiot mi ho sem poslal umřít?" zeptala se mrazivě. I když rozzlobená, s rostoucím vzrušením cítila, jak se v ní hromadí nefalšovaný odpor a hnus. *Ano, silné emoce. Měla bych být vděčná! Někteří cvoci tvrdí, že pravé umění nás nenechá chladnými.*

Naklonila se nad pacienta, aby jí neunikla nejmenší podrobnost. K jejímu úžasu ji sledovalo jedno zdravé oko, zasazené ve vyžraném očním důlku.

*Bezpochyby vnímá,* pomyslela si. *Poslední stádium rakoviny. Konečná! Zbývá ho jen nadrogovat a nechat tiše dodýchat.*

"Kdo ho sem poslal?" zeptala se znovu. Už se nedivila, že její oddělení připomínalo smuteční průvod. Až do dnešního dne dokázala vždycky překvapit, nyní ale každý chápal, že narazila na meze svých možností. "Ráda bych si s tím blbcem promluvila."

*Musí být promořený metastázemi. Nikdo nemůže vážně čekat, že ho vyléčím!*

"Velmistr," řekla Myška tiše. "Poslal ho sám velmistr."

"Ten zakrslý páprda?" zamumlala Světlana a nevšímala si, jak se pohoršená Myška, která ji zaslechla, chytila za hrudník. "Co tím asi sledoval?"

Ostatní ctihodní bratři a sestry, nezasvěcení do tajemství jejího náhlého vzestupu, mohli mít námitky, ale velmistr by její případnou nedostatečnost měl pomáhat zakrývat. Jeho úmluva s Lištičkou zahrnovala i Kopretinu.

"Možná jde o omyl," zašeptala Myška.

"Stařík není senilní, ať už k němu mám tisíce výhrad," odsekla Světlana a způsobila další pohoršení. Úcta k autoritám zde byla hluboce zakořeněná. "Co se dá dělat?" pokračovala. "Podíváme se, jaké dary nám nesou Danajští."

Zvedla medicínskou berli a tlumeným světlem ozářila lidskou trosku na pojízdném lůžku. Z hloubi podvědomí se vynořila Kopretina, která se k jejímu zkoumání přidala a snažila se splynout.

Její přítomnost měla tišivý účinek, napůl příjemný a napůl dráždivý. Kopretiným myšlenkám scházela překotnost, na kterou byla Světlana přivyklá. *Nemám nic proto tomu, že jsi důkladná, ale zdržuješ mne,* pomyslela si nespokojeně.

Pokud šlo o ni, diagnóza byla křišťálově jasná, i když překvapivě příznivá.

"Gratuluji," řekla k chrčícímu pacientovi. "Ctihodný velmistr vše vyléčil. Děkujte naší sladké paní Ladě za požehnání, které přináší její přízeň. Bratři a sestry, pomodleme se!"

*Náboženské průpovídky si můžeš odpustit,* napadlo ji trochu nespravedlivě. Ať chtěla nebo ne, bílé světlo vyvolávalo posvátný rauš.

Sotva skončilo povinné mumlání, které z poničené tváře jejího pacienta vycházelo jako zanícené klokotání, okolostojící se nedůvěřivě zahleděli na znetvořeného muže.

"Je skutečně vyléčený?" zeptala se Myška.

"Dokonale a naprosto vyléčený, ani stopa po zhoubném bujení - když ovšem nebudeme počítat celkový stav jeho těla. Pořád tě zajímá, proč nám ho velmistr poslal?"

"Ano, ctihodná sestro."

"Ví, že jsem hvězda, když přijde na regenerativní procesy," řekla Světlana skromně. "Doufá, že z našeho poničeného Quasimoda vyrobím idol dívčích srdcí. Pro chrám to bude výtečná reklama."

*A pro mne nakonec také,* pomyslela si. *Jen jestli mne stařík nepřeceňuje!*

Stále měla v živé paměti, jak se svíjela výčitkami svědomí, když se pokusila léčit Jolanu. Medicínská berla uměla zázraky, ale i zázraky přicházely s vysokou cenou. Chrám měl dobré důvody, proč nevysvěceným zakazoval samostatně berlu používat.

*Ne snad, že by si ji tady někdo mohl dovolit,* pomyslela si a v duchu se zachichotala: *Na velikosti záleží!*

S postupem času se ukázalo, jakou měl Záviš ďábelskou intuici, když rozeznal význam vnitřního plamene od samého začátku a nutil Medarda, aby vyzvídal na její démonické maceše, baronce Sylvii.

Chrám sladké paní Lady, který málokdy nabíral mezi členy ušlechtilých rodů nebo klanů, měl ohromný nedostatek noviců s rozvinutým vnitřním plamenem. Ve Hře nebylo nic vzácnějšího než přípravky, postupy a zdroje, které kultivovaly organické rozhraní. Dědičné vlohy hrály obrovskou roli a krevní linie byly sledovány pečlivěji, než by kdy dokázaly šlechtitelské stanice plnokrevníků.

Kopretin původ sám o sobě nestál za nic. Její otec baron byl pravděpodobně levoboček, naroubovaný z anonymní rodové větvě, který se vyšvihl díky svým silovým technikám, ke kterým přišel bůhvíkde. Kopretina a Žaludova matka se vytratila neznámo kam a nezůstal po ní jediný záznam.

"Ctihodná sestro," ozvala se Myška a vytrhla ji ze zamyšlení. "Budete ho léčit, nebo ho zatím máme odvést pro další pozorování."

*Další pozorování? Jinými slovy, Myška mi chce dopřát čas, abych se vymotala z celé té šlamastyky. Hodná holka!*

"Chléb, který jíme, si musíme zasloužit," prohlásila Světlana povzneseně a vyhrnula si dlouhé plandavé rukávy. "Připravte regenerační roztok a náhradní tkáně. Nepotřebujete ode mne seznam, přepokládám."

Medicína chrámu byla postavená na pěstování orgánů, což byla technologie, kterou Hra daleko předstihovala možnosti jejího světa. *Za předpokladu ovšem, že zdejší technologie mají oporu ve vědě, jak ji známe. Šupák si stokrát může domýšlet, že vstupujeme do Hry, abychom ukradli místní tajemství, ale já jako vědec musím zůstat skeptická.*

"Ctihodná sestro, jste si jistá?" zeptal se bratr Celestýn, vždycky připravený o ní pochybovat.

"Jak se jmenuješ, že mne oslovuješ?" připomněla mu přítmí jeho nemilosti.

"Ctihodná sestro, tady nemáte co získat," oponoval jemně. "Dokázala jste své schopnosti dostatečně. Jestliže dojde ke komplikacím, vaše pověst ztratí."

Rozhlédla se po zasmušilém davu.

"Kdo souhlasí s naším bezejmenným bratrem?"

Všichni váhavě zvedli ruku.

"Velmi dobře," řekla spokojeně. "Slouží vám ke cti, že máte starost o svou nadřízenou. Ale na mém oddělení je pacient na prvním místě, reputace až na druhém. Vzpomínáte si na naše, cituji zde bratra bezejmenného, *nafoukané* heslo?"

"*Nic mne nemůže zastavit, anžto jsem stvořený k překonávání překážek*," ozval se *bezejmenný* bratr a ublíženě dodal. "Ctihodná sestro, já jsem přece na vaší straně."

Světlana mu velkomyslně odpustila předchozí přešlapy.

"Velmi správně, bratře Celestýne. Takové bude naše oddělení. Ničeho se nebudeme bát! Své úspěchy vytroubíme do světa, zatímco svá selhání obratně zameteme pod kobereček," dodala rozverně. "Nyní se budeme věnovat případu *Quasimodo*. Sestro Myško, ty připrav vše potřebné. Máme referenční obrázek?"

"Referenční obrázek?"

"Portrét, kresbu, cokoliv, co by mi napovědělo, jak ten ubožák vypadal, když byl ještě mladý a krásný. Pokud ne, nezbude než improvizovat. Ano, prosím?"

Sklonila se na chrčícím pacientem, ale nedokázala rozeznat jediné slovo. Netrpělivě vytrhla
