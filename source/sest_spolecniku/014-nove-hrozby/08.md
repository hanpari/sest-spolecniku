
Bylo ráno a Světlana se probudila do svého úžasného nového bytu. *Stát se ctihodnou sestrou má svoje výhody,* pomyslela si spokojeně, když se rozhlédla kolem. Usnula ve stísněném pokoji u Mechových, na rozvrzané posteli, kterou podědila po Lukášovi a která v ní vyvolávala pobavení i odpor, když si představovala, že okupuje posvátný palác Lukášovy samohany.

Ve Hře ale bylo všechno jinak. Sotva ji vysvětili, což byl dlouhý a nudný rituál, který povzneseně prospala v koutku Kopretina podvědomí, stala se podstatnou figurou chrámu.

*Zatímco Šupák spí v lese s monstry," zasmála se pro sebe, "a můj drahý bratříček je v kasárenské cimře, já mám všechno pohodlí světa.*

Ukázalo se, k její obrovské úlevě, že řád sladké paní Lady rozhodně nevyznává ideály asketismu. Pravda, když ji bratr Benedikt vedl do jejího bytu, vyjádřil obavy, které, jak pochopila, pramenily z Kopretininých her na malou a skromnou. Když ho Světlana vznešeně ubezpečila, že mít pro sebe čtyřpokojový apartmán, včetně ložnice, kanceláře, pokoje pro návštěvy a soukromé ordinace, jí zcela vyhovuje, bratr Benedikt se zatvářil, jako by ho praštila po hlavě palicí.

"Někdo by mohl namítat," pronesl významně, "že pro novou ctihodnou sestru se nehodí, aby zde žila."

"Nesmysl," ujistila ho a pomyslela si. *Nečekal snad nikdo, že skromně odmítnu?*

"Ve skutečnosti doufám, že se brzy přestěhuji do většího prostoru. Má múza potřebuje dýchat."

"Větší prostory má jen velmistr," odsekl bratr Benedikt, schoval dlaně do rukávu svého světlého roucha a uklonil se. "Doprovodil jsem vás sem, jak jste chtěla, ctěná slečno. Mohu odejít?"

Zatímco Světlana se stala ctihodnou sestrou, služebně starší Benedikt zůstal přeskočený v pořadí, což ho rozhodně nepotěšilo a jeho pohledný, i když poněkud unylý obličej, získával v její přítomnosti zatrpklý výraz.

"Ještě jsme si neprohlédli ložnici," zarazila ho. "Bratře Benedikte, co když nebude všechno v pořádku? Ložnici rozhodně musíme vyzkoušet," dodala a věnovala mu hřejivý úsměv madony. 

Zkušeně potlačila protesty, které nešťastná Kopretina vznesla z hlubin podvědomí a vedla neochotného Benedikta do ložnice, kde musela obdivovat řemeslně dokonale zpracovanou postel s nebesy. Malby po stěnách i na nebesích představovaly náboženské výjevy, kde služebníci chrámu léčili nemocné pod debilizujícím světlem své bohyně.

"Panenko skákavá," řekla. "Po kom jsem tuhle nádheru zdědila? Může mi chrám zařídit přestavbu?"

"Nevidím nic špatného," zamumla Benedikt, celou svou postavou vyjádření nesouhlasu.

*Opravdu nechápu, proč ho Kopretina nemiluje,* pomyslela si a nějak ztratila chuť uvědomělého bratra svádět. *Jsou si tak podobní!*

"Devótní neznamená schopná a *vice versa*," podotkla přísně. "Možná ten důvod, proč tebe nepovýšili, bratře, je prostá skutečnost, že velmistr nechtěl stvořit další ctihodnou sestru Agátu. Rozjímej nad svými nedostatky v soukromí. Buď sbohem!"

S těmi slovy vytlačila Benedikta ze své fantastické ložnice i ze svého nového bytu.

"Já nejsem jako ctihodná sestra Agáta," zaprotestoval zoufale, než mu zabouchla před nosem. "Ve vší úctě..."

*Ve vší úctě ke komu?* pomyslela si. *K tobě? Nebo k té devótní pipce?*

Její nenadálé povýšení způsobilo mnoho zlé krve. Jediný, kdo na ni neshlížel, byla právě malá a oddaná sestra Agáta, které nedostatek léčitelských schopností vyvažovala náboženskou zaníceností. Sestra Agáta způsobila Jolanin pád za neznámých okolností.

*Hádám, že ta ukřivděná pipka něco zmrvila a drahá Jolana napravila situaci. Jako novicka nejspíš překročila všechny meze.*

Světlana se ve skutečnosti v chrámu necítila dvakrát pohodlně. Ani předtím by Kopretina nevyhrála soutěž v popularitě a po nenadálém vysvěcení, které by za normálních okolností mělo čas několik let (nebo také nikdy), si Světlana připadala jako protekční spratek.

*Ovšem, spratek s výhodami!*

Zamilovaně se rozhlédla kolem. Nepravděpodobné pohádkové kulisy ji dávno přestaly zarážet, takže přehnané zdobení, na kterém by se usazoval prach nebýt samočistících schopností zdejšího materiálu, ji nechávalo chladnou.
